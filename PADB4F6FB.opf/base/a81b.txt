༄༅། །ཆོས་རྗེ་ས་སྐྱ་པཎྜི་ཏས་མཛད་པའི་ཆོས་འབྱུང་ཆེན་མོ་བཞུགས་སོ། །༄༅། །མཉམ་མེད་མཚུངས་མེད་དཔའ་བོ་ཤཱཀྱ་སེང་གེ་ཆོས་ཀྱི་རྒྱལ་པོ་བཅོམ་ལྡན་ལྷ་ཡི་ལྷ། །དཔེ་མེད་ཟླ་མེད་སྐྱེས་མཆོག་སྨྲ་བའི་སེང་གེ་སངས་རྒྱས་སྟོབས་བཅུ་མངའ་བ་དགོས་པ་ཐམས་ཅད་མཁྱེན།
།མི་མཆོག་མི་ཕུལ་དྲང་སྲོང་རྒྱལ་བ་སེང་གེ་དགྲ་བཅོམ་འདྲེན་པ་ཐུབ་དབང་རྐང་གཉིས་གཙོ། །འགྲོ་མགོན་འགྲོ་བའི་བླ་མ་མི་ཡི་སེང་གེ་སྟོན་པ་བདེ་བར་གཤེགས་ལ་ཕྱག་འཚལ་ལོ།
༈ ། སྐྱེ་མེད་ཆོས་གང་གིས་སྟོན་སྐྱེས་བུ་སྐྱེ་རྒུའི་སྐྱེ་རྒྱུན་སྤང་ཕྱིར་སྐྱེ་བ་སྐྱེ་བར་ཡུལ་སེར་སྐྱས་བྱིན་པ་སེར་སྐྱའི་གྲོང་དང་མ་ག་དྷཱ་ལ་སོགས་སུ།
གང་གསུང་དབྱངས་གསུང་གི་སྒྲ་ཡི་སྒྲ་དབྱངས་གདུལ་བྱ་དེ་དང་དེ་ལ་གང་དུ་བཀའ་མདོ་སྡེར་བདེ་གཤེགས་བདེ་བ་བསྩལ་ཐབས་ལན་གཅིག་མ་ཡིན་པར་ཡང་དང་ཡང༌། ཚུལ་ཇི་ལྟ་ཇི་ལྟར་གསུངས་པ་དེ་ལྟར་དེ་ལྟར་གང་གིས་བདེ་ནས་བདེར་འགྲོ་ཁོ་བོས་གདུལ་བྱ་བློ་གསལ་བློ་ཡི་ནོར་ཅན་རྣམས་གང་ལ།
གང་རྒྱལ་དང་རྒྱལ་བའི་ཆོས་ཀྱི་བྱུང་ཚུལ་རྣམ་པ་སྣ་ཚོགས་དུས་ཉིན་དང་ཉིན་ལ་ཚུལ་འདི་དང་འདི་ཞེས་ལེགས་གཏམ་ལེགས་བཤད་་འོ།༈།སྡོམ་ནི་གསུམ་སྟེ་ཆོས་སྡེ་ངོས་གཟུང་དང༌།
།བཤད་ཉན་ཚུལ་དང་འབྲས་བུའོ། ༈ །ཆོས་ནི་ལུང་དང་རྟོགས་པ་གཉིས། །ལུང་ཆོས་བཀའ་དང་བསྟན་བཅོས་ཏེ། །བཀའ་ལ་གསུང་བ་པོའི་ཆེ་བ་རང་བཞིན་གཉིས།
།སྟོན་པའི་ཆེ་བ་རྣམ་གསུམ་སྟེ། །སེམས་

བསྐྱེད་ཚོགས་བསགས་སངས་རྒྱས་པའོ། ༈ །རང་བཞིན་ལ་གསུམ་སྒྲ་བཤད་མཚན་ཉིད་དབྱེ། བསྟན་བཅོས་ཚུལ་ཡང་དེ་དང་མཚུངས། ༈ །རྟོགས་པའི་ཆོས་ལམ་དང་འགོག་པ་ཡིན། བཤད་ཚུལ་ལ་བཞི་སྟེ་བཤེས་གཉེན་དང༌། སྣོད་རུང་བཤད་ཐབས་འཇུག་ཚུལ་ལོ།
༈ །བཤེས་གཉེན་དོན་ཚུལ་བླ་མར་འོས། ༈ །སྣོད་རུང་ཐོས་དོན་མི་གཉེར་དང༌། ༈ །དོན་མ་ཡིན་དང་དོན་མེད་སྤོང༌། ༈ །བཤད་ཐབས་ཆོས་ནི་ངོས་བཟུང་དང༌། །རྒྱུ་དང་ངོ་བོ་མན་ངག་བཞི།
༈ །འཇུག་ཚུལ་གདུལ་བྱ་དགོས་པ་དང༌། ༈ །འབྲེལ་དང་ཉམས་ལེན་དབང་གིས་བཞི། །མཉམ་ཚུལ་གསུམ་དང་འབྲས་བུ་གསུམ། ༈ །སྤྱིར་རྟོག་ལྡན་འཇུག་པའི་ཡུལ་ལ། ལས་དང༷་འབྲས་བུ་གསུམ་གྱིས་ཁྱབ་པས་འདིར་ཆོས་ཉན་བཤད་ལ་འཇུག་པས་ཀྱང༌།
སྤྱི་དོན་གསུམ་དུ་ཤེས་པར་བྱ་སྟེ། གང་བཤད་བྱ་དང་ཉན་བྱའི་ཆོས་ཀྱི་རང་བཞིན་ངོས་གཟུང་བ་དང༌། ཆོས་དེ་ཇི་ལྟར་བཤད་ཅིང་ཉན་པའི་ཚུལ་དང༌། ༈ བཤད་ཉན་བྱས་པའི་འབྲས་བུ་བསམ་པའོ།
༈ །དང་པོ་ལ་གསུམ་སྟེ། ཆོས་ཀྱི་སྒྲ་བཤད་པ་དང༌། སྒྲ་འཇུག་པའི་ཡུལ་དང༌། སྐབས་ཀྱི་ཆོས་ངོས་གཟུང་བའོ། །དང་པོ་ནི་དྷརྨཱ་ཞེས་པའི་དྷ་ར་ན་འཛིན་པར་བྱེད་པའི་དོན་གྱིས་ན་ཆོས་ཞེས་པ་ཡིན་པས་དེ་ལ་གསུམ་སྟེ།
གཞི་འཛིན་པ་དང༌། མཚན་ཉིད་འཛིན་པ་དང༌། ལྟུང་བ་ལས་འཛིན་པའོ། །དང་པོ་ནི་ཆོས་ཅན་སྒྲ་ལ་སོགས་པ་ཡིན་ཏེ་ཆོས་མི་རྟག་པ་ལ་སོགས་འཛིན་པའི་ཕྱིར་རོ། །གཉིས་པ་ནི་གཟུགས་ནས་རྣམ་མཁྱེན་གྱི་བར་གྱི་ཆོས་ཏེ།
དེ་ཐམས་ཅད་ཀྱིས་རང་རང་གི་མཚན་ཉིད་འཛིན་པའི་ཕྱིར་རོ། །རྩ་བ་ཤེས་རབ་ལས། མཚན་ཉིད་མེད་པའི་དངོས་པོ་ནི། །འགའ་ཡང་གང་ནའང་ཡོད་མ་ཡིན། །ཞེས་སོ།
།གསུམ་པ་ནི་དངོས་པོ་འགའ་ཞིག་ཐུར་དུ་ལྟུང་བ་ལྕགས་ཀྱུ་

ལ་སོགས་པས་འཛིན་པ་ལྟར། བྱེ་བྲག་ངན་འགྲོ་དང༌། སྤྱིར་འཁོར་བ་ཙམ་དང༌། ཐེག་པ་དམན་པར་ལྟུང་བ་ལས་འཛིན་པ་གསུམ་ལས། དང་པོ་ནི་མི་དགེ་བ་བཅུ་སྤོང་ཞིང༌། དགེ་བ་བཅུ་ཉམས་སུ་ལེན་པ་སྟེ། རིན་ཕྲེང་ལས།
འཇིག་རྟེན་འདི་དང་ཕ་རོལ་ཏུ། །ཆོས་སྤྱོད་པ་ནི་བདེ་བར་ཉལ། །ཞེས་སོ། །གཉིས་པ་ནི་ཆོས་ཐམས་ཅད་བདག་མེད་པར་སྒོམ་པ་སྟེ། དེས་འཁོར་བའི་རྒྱུ་བདག་འཛིན་ཟློག་པའི་ཕྱིར་རོ། །རྣམ་འགྲེལ་ལས།
བདག་ལྟའི་ས་བོན་སྤངས་པའི་ཕྱིར། །སླར་མི་གཤེགས་པ་ཉིད་ཡིན་ནོ། །ཞེས་སོ། །གསུམ་པ་ནི་ཐབས་ཤེས་རབ་ཟུང་འབྲེལ་དུ་སྒོམ་པ་སྟེ།སྡུད་པ་ལས། ཐབས་དང་ཤེས་རབ་ཤེས་རབ་ཕ་རོལ་ཕྱིན་ལ་སྦྱོར།། ཞེས་པ་དང༌།
བསླབ་བཏུས་ལས། སྟོང་ཉིད་སྙིང་རྗེའི་སྙིང་པོ་ཅན། །ཞེས་སོ། ། གཉིས་པ་སྒྲ་འཇུག་པའི་ཡུལ་ནི་བཅུ་སྟེ། རྣམ་བཤད་རིག་པ་ལས། ཆོས་ནི་ཤེས་བྱ་ལམ་དང་ནི། ༈ །མྱ་ངན་འདས་དང་ཡིད་ཀྱི་ཡུལ།
༈ །བསོད་ནམས༌༈ཚེ་དང༌༈གསུང་རབ་དང༌། ༈ །འབྱུང་འགྱུར༌༈ངེས་དང༌༈ཆོས་ལུགས་ལའོ། །ཞེས་སོ༑༑ ༈གསུམ་པ་ནི་སྒྲ་བཤད་པའི་ནང་ནས་ཐེག་པ་དམན་པར་ལྟུང་བ་ལས་འཛིན་པ་དང༌། ཡུལ་བཅུའི་ནང་ནས་ལམ་དང་མྱ་ངན་ལས་འདས་པ་དང་བསོད་ནམས་དང་གསུང་རབ་ཀྱི་ཆོས་ཏེ།
དེ་དག་ལས་བསོད་ནམས་སུ་གྱུར་པ་ཙམ་ནི་ཕྱི་རོལ་པ་ལའང་ཡོད་པས་སྟོན་པའི་བསྟན་པ་ཐུན་མོང་མ་ཡིན་པ་ནི་ལྷག་མ་གསུམ་ཡིན་ནོ། །དེ་ཡང་མཛོད་ལས།
སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེ་འཛིན་བྱེད་དང་སྨྲ་བྱེད་པ། །སྒྲུབ་པར་བྱེད་པ་ཁོ་ན་ཡིན། །ཞེས་པས་རྟོགས་པ་དང༌། ལུང་གི་ཆོས་སོ། །དང་པོ་ལམ་དང་འགོག་པས་བསྡུས་པ་འཕགས་པ་རྣམས་ཀྱི་རྒྱུད་ལ་མངའ་སྟེ།
རྒྱུད་བླ་མ་ལས། གང་

ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཆགས་བྲལ་ཉིད་ནི་འགོག་པ་དང༌། །ལམ་གྱི་བདེན་པ་དག་གིས་བསྡུས། །ཞེས་པ་གང་ཞིག་འདོད་ཆགས་དང་བྲལ་བར་བྱ་རྒྱུ་འགོག་པའི་བདེན་པ་དང༌། གང་གིས་འདོད་ཆགས་དང་བྲལ་བར་བྱེད་པ་འཕགས་པ་རྣམས་ཀྱི་མཉམ་གཞག་ཡུལ་ཅན་སྣང་བ་མེད་པའི་ཤེས་རབ་ལམ་གྱི་བདེན་པའོ།
།ཡང་ན་རྩ་བ་ཤེས་རབ་ལས། སངས་རྒྱས་རྣམས་ཀྱིས་ཆོས་བསྟན་པ། །བདེན་པ་གཉིས་ལ་ཡང་དག་བརྟེན།
། འཇིག་རྟེན་ཀུན་རྫོབ་བདེན་པ་དང༌། །དམ་པའི་དོན་གྱི་བདེན་པའོ། །ཞེས་པས་ཐ་སྙད་པ་དང་རིག་པའི་ཤེས་པས་རྟོགས་བྱ་ཀུན་རྫོབ་དང་དོན་དམ་པའི་བདེན་པ་གཉིས་སོ། །གལ་ཏེ་དོན་དམ་པ་ནི་རྟོགས་བྱ་དང་བསྟན་བྱ་མ་ཡིན་ཏེ།
ཤེས་པ་དང་བརྗོད་པའི་ཡུལ་མ་ཡིན་པའི་ཕྱིར་རོ། །ལྷག་པའི་བསམ་པ་བསྟན་པའི་མདོ་ལས། ཀུན་དགའ་བོ་ཆོས་ནི་རྣ་བས་ཉན་པར་མི་ནུས་ཏེ། བརྗོད་དུ་མེད་པའི་ཕྱིར་རོ།
།ཞེས་པ་དང༌། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །ཞེས་པས་སོ་ཞེ་ན། བརྗོད་དུ་མེད་པའི་དོན་དེ་ཉིད་ལུང་གིས་སྒྲོ་བཏགས་ནས་བརྗོད་པས་ཀུན་རྫོབ་ཏུ་གདུལ་བྱའི་བློ་ལ་རྟོགས་པའི་ཆོས་ཀྱི་དོན་སྤྱི་གཟུགས་བརྙན་ཙམ་འཇོག་ཅིང་རྒྱུད་ལ་གོ་བ་འཕེན་པར་བྱེད་པ་སྟེ།
དབུ་མ་ལ་འཇུག་པ་ལས། འདི་འཇུག་པ་ན་མེད་ཏིང་ངེ་འཛིན་རྒྱལ་པོའི་མདོ་སྡེ་ན་ཡོད། ཡི་གེ་མེད་པའི་ཆོས་རྣམས་ནི།
། ཉན་དང་བཤད་པར་ནུས་མ་ཡིན། །འོན་ཀྱང་དེས་ནི་སྒྲོ་བཏགས་ནས། །ཉན་དང་བཤད་པར་བྱེད་པ་ཡིན། །ཞེས་སོ། ༈ །གཉིས་པ་ལུང་གི་ཆོས་ནི་བརྗོད་བྱ་བདེན་གཉིས་སྟོན་པའི་རྗོད་བྱེད་ངག་ཚིག་དྲི་མ་མེད་པ་ཡིན་པས་དེ་ལ་བཞི་སྟེ།
སྒྲ་བཤད་པ་དང༌། མཚན་ཉིད། མཚན་གཞི་དང༌། མཚོན་བྱའི་དབྱེ་བའོ། །དང་པོ་

ནི་ཨཱ་ག་མ་ཞེས་པ་ཡིད་ཆེས་པ་མི་བསླུ་བའི་དོན་གྱིས་ན་ལུང་སྟེ། རྣམ་འགྲེལ་ལས༑ ལུང་ནི་ཡིད་ཆེས་ཚིག་ཡིན་ཏེ། །ཉེས་པ་སྤངས་ཕྱིར་བརྫུན་གྱི་ཚིག །སྨྲ་བར་མི་འགྱུར་རྒྱུ་མེད་ཕྱིར། །ཉེས་ཟད་ལུང་དུ་ཤེས་པར་བྱ།
།ཞེས་སོ། ༈ ། གཉིས་པ་རྒྱུའི་ཁྱད་པར་ནི་ཆོས་ཀྱི་རྒྱུ་མཐུན་པའི་རྒྱུ་ལས་བྱུང་ཞིང་བྱེད་པའི་ཁྱད་པར་ལམ་གྱི་དམིགས་པ་གསལ་པོ་སྟོན་པར་བྱེད་ཐབས་ཀྱིས་གཞན་གྱི་རྒྱུད་ལ་རྟོགས་པ་ཁྱད་པར་ཅན་སྐྱེ་བར་བྱེད་པའི་རང་གི་ངོ་བོའི་ཁྱད་པར་མིང་ཚིག་ཡི་གེའི་ཚོགས་ཀྱིས་བསྡུས་པ་མཐའ་དག་ཞེས་པའམ།
ཡང་ན་རྟོགས་པར་བྱེད་པའི་ཐབས་སྟོན་པའི་མིང་ཚིག་ཡི་གེའི་ཕྲེང་བ་ཞེས་འཆད་དེ་ལེགས་སོ།
༈ །གསུམ་པ་ནི་གྲུབ་མཐའི་དབང་གིས་ཐ་དད་དུ་འགྱུར་ཏེ། མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག །གང་རྣམས་ཐུབ་པས་གསུངས་དེ་དག །ཚིག་གམ་མིང་ཡིན་དེ་དག་ཀྱང༌། །གཟུ གས་དང་འདུ་བྱེད་དག་ཏུ་འདུས།
།ཞེས་པས་བྱེ་བྲག་སྨྲ་བས་མིང་སྒྲ་སྤྱི་གཟུགས་སེམས་བྱུང་བ་གསུམ་ལས་ཐ་དད་པའི་མི་ལྡན་པའི་འདུ་བྱེད་དུ་འདུས་པར་འདོད་ལ༑ མདོ་སྡེ་པས་སྒྲ་རང་གི་མཚན་ཉིད་ཕུང་པོ་ལྔ་ལས་གཟུགས་ཀྱི་ཕུང་པོར་འདུས་པར་འདོད་ཅིང༌།
སེམས་ཙམ་པས་ལུང་ཆོས་ཀྱི་མཚན་གཞི་ཆོས་ལྔ་ལྡན་ཏེ༑ ངོ་བོ་རྣམ་རིག་སྣ་ཚོགས་དང༌། རྣམ་པར་སྦྱར་བ་རྐྱང་པའི་སྒྲ་སྣ་ཚོགས་དང༌། རྒྱུད་ཉན་པ་པོའི་རྒྱུད་ཀྱིས་བསྡུས་པ་དང༌།
བྱེད་པ་མངོན་པར་འདོད་པའི་དོན་ཁྱད་པར་ཅན་ལ་བརྡ་སྤྲོད་པར་བྱེད་པ་ཡིན་ལ། རྣམ་རིག་གི་ཚོགས་བརྒྱད་ལས་ཀུན་གཞི་དང་ཉོན་ཡིད་དང༌། སྒོ་ལྔའི་རྣམ་པར་ཤེས་པ་མ་ཡིན་གྱི་དྲུག་པ་ཡིད་ཀྱི་རྣམ་པར་ཤེས་པ་དེ་ལ་ཡང་རྟོག་བཅས་རྟོག་མེད་གཉིས་ལས་སྒྲ་སྤྱི་འཛིན་པའི་རྟོག་པའོ་ཞེས་འདོད་དོ།
།འོན་ཀྱང་དངོས་པོ་དང་ཞེན་པའི་བརྗོད་བྱ་རྗོད་བྱེད་

ཐམས་ཅད་ལུང་ཆོས་སུ་འཐད་དོ། །གསུངས་པས་ཞེན་པའི་བརྗོད་བྱ་ཤོག་བུ་ལ་སྣག་ཚའི་འབུར་དུ་དོད་པ་ཡི་གེའི་གཟུགས་སུ་རང་མཚན་དང་དངོས་ཀྱི་བརྗོད་བྱའི་ཡི་གེ་དེ་འདི་འདྲ་ཞིག་ཡོད་ཅེས་བློ་ཡུལ་དུ་ལམ་གྱིས་དྲན་པ་སྤྱིའི་མཚན་ཉིད་དང་༑
ཞེན་པའི་རྗོད་བྱེད་གཟུགས་དང་ཚོར་བ་དང་ཞེས་པས་ཉན་ཐོས་པའི་ཤེས་པ་ལ་གྲག་པའི་སྒྲ་རང་མཚན་དང་དངོས་ཀྱི་རྗོད་བྱེད་ཆོས་འཆད་པའི་སྒྲ་དེ་འདི་འདྲ་ཞིག་ཡོད་ཅེས་དྲན་པ་སྤྱི་མཚན་ཏེ།
དེ་ཐམས་ཅད་ལུང་གི་ཆོས་ཡིན་ནོ། ། བཞི་པ་དབྱེ་བ་ནི་ཚུལ་གསུམ་པའི་སྒྲོན་མེའི་མདོ་ལས། བཀའ་དང་བསྟན་བཅོས་གཉིས་སུ་ཆོས་རྣམས་འདུས། །ལེགས་པར་གསུངས་དང་དེ་ཡི་དགོངས་འགྲེལ་དང་༑
༑དེ་ཡི་དབང་གིས་ཤཱཀྱའི་བསྟན་པ་འདི། །འཇིག་རྟེན་ཁམས་འདིར་ཡུན་རིང་གནས་པར་འགྱུར། །ཞེས་པས་བཀའ་དང་བསྟན་བཅོས་གཉིས་ལས། དང་པོ་ལ་གཉིས་ཏེ། བཀའ་གསུང་བ་པོ་སྟོན་པའི་ཆེ་བ་བརྗོད་པ་དང༌།
དེས་གསུངས་པའི་བཀའི་རང་བཞིན་བཤད་པའོ། །དང་པོ་ནི། རྒྱ་ཆེར་རོལ་པ་ལས། མཉམ་མེད་མཚུངས་མེད་ང་ལ་སུ་ཡིས་བསྟན། །ཆོས་རྣམས་རང་གིས་རྟོགས་ནས་རབ་སྟོན་པ། །དེ་བཞིན་གཤེགས་པ་ལྷ་མིའི་སྟོན་པ་ཡིན།
།ཞེས་པས་གཞན་གྱིས་མ་བསྟན་པར་རང་གིས་ཇི་ལྟ་བར་རྟོགས་པ་སྟོན་པ་སངས་རྒྱས་ཉག་གཅིག་སྟེ༑ སྐབས་ཀྱི་རྒྱལ་བ་ཤཱཀྱ་ཐུབ་པ་ཡིན་ལ། དེའི་རྣམ་པར་ཐར་པ་ཡང་ཉན་ཐོས་དང་༑ ཐེག་པ་ཆེན་པོ་དང༌།
གསང་སྔགས་ལ་གྲགས་པ་དུ་མ་ཡོད་པ་ལས། འདིར་མདོ་རྒྱ་ཆེར་རོལ་པ་དང༌། མངོན་འབྱུང་དང༌། མྱ་ངན་ལས་འདས་པ་དང༌། འདུལ་བ་ལུང་ལ་སོགས་པའི་རྗེས་སུ་འབྲངས་ཏེ། ཐེག་པ་ཐུན་མོང་ལ་གྲགས་པ་མདོ་ཙམ་ཞིག་བརྗོད་པར་བྱའོ།
།དེ་ཡང་ལུང་ལས། དང་པོ་བྱང་ཆུབ་མཆོག་ཏུ་

སེམས་བསྐྱེད་དེ། །བསྐལ་པ་གྲངས་མེད་གསུམ་དུ་ཚོགས་བསགས་ཤིང༌། །བར་དུ་གཅོད་པའི་བདུད་བཞི་འཇོམས་མཛད་པའི། །བཅོམ་ལྡན་སེང་གེ་དེ་ལ་ཕྱག་འཚལ་ལོ། །ཞེས་པས། དང་པོ་བསྐྱེད་དཀའ་བའི་བསམ་པ་བྱང་ཆུབ་མཆོག་ཏུ་ཐུགས་ཇི་ལྟར་བསྐྱེད་པ་དང༌།
བར་དུ་བསྒྲུབ་དཀའ་བའི་སྦྱོར་བ་ཕ་རོལ་ཏུ་ཕྱིན་པ་དྲུག་གིས་བསྐལ་པ་གྲངས་མེད་པ་གསུམ་དུ་ཚོགས་ཇི་ལྟར་བསགས་པ་དང༌། ཐ་མ་ཐོབ་དཀའ་བའི་འབྲས་བུ་རྣམ་པ་ཐམས་ཅད་མཁྱེན་པའི་སངས་རྒྱས་ཇི་ལྟར་བརྙེས་པའི་ཚུལ་གསུམ་ལས།
དང་པོ་ནི། དེ་ལ་དང་པོ་རིགས་སམ་ནུས་པས་སྙིང་རྗེའི་བསམ་པ་རབ་གསལ་ཅིང༌། སྦྱོར་བ་དང་བསམ་པ་ཕུན་སུམ་ཚོགས་པས། བྱང་ཆུབ་སེམས་ནི་ཡོངས་སུ་བཟུང༌།
།ཞེས་པས། སྔོན་ཐེག་པ་ཆེན་པོའི་རིགས་ལ་གནས་པའི་ཚེ། ལས་ཀྱི་ནུས་པས་དམྱལ་བའི་ལྕགས་བསྲེགས་ཀྱི་ས་གཞི་ལ་མེའི་ཤིང་རྟ་འདྲེན་པའི་གྱད་ཅིག་ཏུ་སྐྱེས་སོ། །དེའི་ཚེ་ཤིང་རྟ་འདྲེན་པའི་ཟླ་བོ་སྟོབས་ཆུང་པས་མ་འདྲོངས་པ་ལ།
གཤིན་རྗེའི་སྐྱེས་བུས་ལྕགས་ཀྱི་མདུང་རྩེ་གསུམ་པ་བྲང་དུ་བཙུགས་ཏེ་ལྕགས་ཀྱི་ཐོ་བས་བརྡེག་ཅིང་བསྣུན་པ་ལ་ཤིན་ཏུ་བརྩེ་བ་སྐྱེས་ཏེ། ཀྱེ་གཤིན་རྗེའི་སྐྱེས་བུ།
འདི་ལ་མ་བསྣུན་ཅིགའདིའི་སྐལ་བ་བདག་གིས་དྲང་བར་བྱའོ། །ཞེས་པ་དང༌། གཤིན་རྗེའི་སྐྱེས་བུ་ཨ་ཝ་རབ་ཏུ་ཁྲོས་ནས། སེམས་ཅན་སོ་སོ་རང་གི་ལས་ཀྱི་བགོ་སྐལ་ལ་སྤྱོད་པ་ལ།
ཁྱོད་ཅི་བྱར་ཡོད་ཅེས་ཏེ། གཉའ་བར་ལྕགས་མདུང་རྩེ་གསུམ་པ་བཙུགས་ནས་ཐོ་བ་མེ་འབར་བ་རབ་ཏུ་བསྣུན་པས། དེར་ཚེའི་དུས་བྱས་ཏེ་སུམ་ཅུ་རྩ་གསུམ་གྱི་ལྷར་སྐྱེས་སོ། །ཞེས་མདོ་དྲིན་ལན་གསབ་པ་ལས་འབྱུང་ངོ༌།
།དེ་ནས་འཛམ་བུའི་གླིང་འདི་ཉིད་དུ་རྫ་མཁན་གྱི་བུ་ཁྱེའུ་སྣང་བྱེད་ཅེས་བྱ་བར་གྱུར་ཏོ། །དེའི་ཚེ་དེ་

བཞིན་གཤེགས་པ་ཤཱཀྱ་ཐུབ་པ་ཆེན་པོ་ཞེས་བྱ་བ་འཇིག་རྟེན་དུ་བྱོན་པ་ལ་ཤིན་ཏུ་དད་པ་སྐྱེས་ཏེ། གདུགས་གསར་པ་གཅིག་དང༌། མཆིལ་ལྷྭམ་གསར་པ་གཅིག་དང་༑ རྫའི་བུམ་པ་ཆུས་གང་བ་གཅིག་བྱི་དོར་བྱས་པ་མཆོད་པར་ཕུལ་ནས་འགྲོན་བུ་བརྒྱས་ཀྱང་གཏོར་ཏེ།
གཞན་དོན་དུ་དེ་ལྟ་བུ་ཉིད་ཐོབ་པར་འདོད་པས། དེ་བཞིན་གཤེགས་པ་ཁྱོད་སྐུ་ཅི་འདྲ་དང༌། །འཁོར་དང་སྐུ་ཚེའི་ཚད་དང་དཔེ་བྱད་དང་༑ ཁྱེད་ཀྱི་མཚན་མཆོག་བཟང་པོ་ཅི་འདྲ་བ།
།དེ་འདྲ་ཁོ་ནར་བདག་ཀྱང་འགྱུར་བར་ཤོག །ཅེས་པ་དང༌། བསྐལ་པ་བཟང་པོ་ལས། ང་ནི་སྔོན་ཚེ་དམན་པར་གྱུར་པའི་ཚེ། །དེ་བཞིན་གཤེགས་པ་ཤཱཀྱ་ཐུབ་དེ་ལ། །འཇམ་གང་ཞིག་ནི་དབུལ་བ་བྱས་ནས་ཀྱང༌།
།དང་པོ་བྱང་ཆུབ་ཏུ་ནི་སེམས་བསྐྱེད་དོ། །ཞེས་པའི་ཚིག་གིས་སྨོན་པའི་སེམས་བསྐྱེད་དོ། ༈ །གཉིས་པ་ཚོགས་བསགས་པ་ནི། ལམ་ལྔ་དང་ས་བཅུ་བགྲོད་པ་སྟེ། འདིར་ཆོས་ཀྱི་བདག་མེད་པ་ལ་མོས་ཤིང་ཚོགས་ལམ་གྱི་རྟགས་ཆོས་ཟབ་མོ་ལ་མི་སྐྲག་པ་ལ་སོགས་པ་ཐོབ་པས་གྲངས་མེད་པ་གསུམ་གྱི་དང་པོ་རྩོམ་སྟེ།
ཚོགས་ལམ་ལ་འཇུག་པའི་ཚེ་རྒྱལ་པོའི་ཕོ་བྲང་རྣམ་པར་རྒྱལ་བའི་རྒྱལ་མཚན་ཞེས་བྱ་བར་རྒྱལ་པོ་ཚེ་རྣམ་པར་རྒྱལ་བ་ཞེས་བྱ་བའི་སྲས༑
རྒྱལ་བུ་བརྩོན་འགྲུས་སྤྱོད་པ་ཞེས་བྱ་བར་གྱུར་ཏོ། །དེའི་ཚེ་དེ་བཞིན་གཤེགས་པ་འོད་འཕྲོ་བའི་ཕུང་པོ་ཆེན་པོ་ཞེས་བྱ་བ། ཉན་ཐོས་ཕྲག་ཁྲིག་ཕྲག་བདུན་ཅུ་རྩ་གཉིས་དང་བཅས་པ་འཇིག་རྟེན་དུ་བྱོན་པས།
ཚད་མེད་པ་བཞི་དང་བསྡུ་བའི་དངོས་པོ་བཞི་དང༌། ཕར་ཕྱིན་དྲུག་གིས་བསྡུས་པའི་བྱང་ཆུབ་ཀྱི་ལམ་ཡང་དག་པ་བསྟན་པར་མཛད་དོ། ཁྱེའུ་དེས་ཀྱང་དེ་ལ་དགའ་བ་དང་དད་པ་སྐྱེས་ནས་དེ་ལོ་བྱེ་བ་ཕྲག་དགུ་བཅུ་རྩ་དྲུག་ཏུ་བསྙེན་བཀུར་བ་ནས་བཟུང་སྟེ།
བསྐལ་

བ་གྲངས་མེད་པ་གཅིག་ཏུ་སངས་རྒྱས་བདུན་ཁྲི་ལྔ་སྟོང་ལ་ཚོགས་གཉིས་བསགས་པས་ཚོགས་སྦྱོར་གྱི་ལམ་གཉིས་ལས་འདས་ཏེ་ས་དང་པོ་རབ་ཏུ་དགའ་བ་ཐོབ་པར་གྱུར་ཏོ། །དེ་ཡང་ཕུང་པོའི་རྒྱུན་ལ་བརྡར་བཏགས་པའི་སྐྱེ་གནས་ཤིག་སྟོང་བཞིའི་རང་བཞིན་བར་གྱི་བསྐལ་པ་བརྒྱད་ཅུ་ལ་བསྐལ་པ་གཅིག་ཏུ་རྩིས་སོ།
།ཞེས་འཆད་དོ། །དེ་ནས་གྲོང་ཁྱེར་འཛམ་བུ་ཆུ་བོའི་གསེར་ཞེས་བྱ་བར་རྒྱལ་པོ་མཛེས་པར་སྣང་བ་ཞེས་བྱ་བའི་སྣང་ཆེན་པོ་ཚོང་དཔོན་ཤེས་རབ་བཟང་པོ་ཞེས་བྱ་བར་གྱུར་ཏོ།
།དེའི་ཚེ་དེ་བཞིན་གཤེགས་པ་དཀོན་མཆོག་ཡན་ལག་ཅེས་བྱ་བ་ཉན་ཐོས་བྱེ་བ་ཕྲག་བཅུ་དང་བཅས་པ་འཇིག་རྟེན་དུ་བྱོན་པ་ལ་རྗེས་སུ་བསྟན་པ་ཐོབ་ཅིང་དེ་ལ་ལོ་སྟོང་དུ་བསྙེན་བཀུར་བ་ནས་བཟུང་སྟེ།
བསྐལ་བ་གྲངས་མེད་པ་གཅིག་ཏུ་སངས་རྒྱས་བདུན་ཁྲི་དྲུག་སྟོང་ལ་ཚོགས་གཉིས་བསགས་པས་ས་གཉིས་པ་དྲི་མ་མེད་པ་དང༌། གསུམ་པ་འོད་བྱེད་པ་དང༌།
བཞི་པ་འོད་འཕྲོ་བ་དང༌། ལྔ་པ་སྦྱང་དཀའ་བ་དང༌། དྲུག་པ་མངོན་དུ་གྱུར་པ་དང༌། བདུན་པ་རིང་དུ་སོང་བ་སྟེ། མ་དག་པའི་ས་བདུན་ནོན་ནས་ས་བརྒྱད་པ་ཕྱིར་མི་ལྡོག་པར་གྱུར་ཏོ། །དེ་ནས་བྲམ་ཟེའི་ཁྱེའུ་སྤྲིན་ཞེས་བྱ་བར་གྱུར་པས་སློབ་དཔོན་བྲམ་ཟེ་རིན་པོ་ཆེ་ཞེས་བྱ་བའི་རིག་བྱེད་གསུམ་གྲངས་ངེས་པར་སྦྱོར་བ་དང་བཅས་པ་ཤེས་པ་འཁོར་ལྷ་ལྔ་བརྒྱ་དང་ལྷན་ཅིག་ཏུ་རི་བོ་གངས་ཅན་ལ་གནས་པ་ཞིག་ལ་རིག་བྱེད་བསླབས་ནས་མཁས་པར་གྱུར་པ་དང༌།
བྲམ་ཟེའི་ཁྱེའུས་བདག་ཡུལ་དུ་མཆི་ན་བདག་གིས་བགྱི་བ་ཅི་མཆིས་ཞེས་སྨྲས་པ་དང༌། ཁྱོད་ཀྱིས་ཀར་ཤ་པ་ནི་ལྔ་བརྒྱ་བྱིན་ཅིག་ཅེས་སྨྲས་སོ།
།དེ་ནས་དེས་བསྙེན་བཀུར་གྱི་རྒྱུ་བཙལ་བའི་ཕྱིར་ཡུལ་དབུས་ཀྱི་གྲོང་ཁྱེར་དག་ཏུ་ལྗོངས་རྒྱུར་སོང་སྟེ། མཐར་

གྱིས་རྒྱལ་པོ་དགྲ་ཐུལ་ཞེས་བྱ་བའི་ཕོ་བྲང་པདྨོ་ཅན་ཞེས་བྱ་བའི་ཚོང་འདུས་ཀྱི་དབུས་སུ་ཕྱིན་ཏེ། དེའི་ཚེ་དགྲ་ཐུལ་གྱིས་བྲམ་ཟེ་མར་མེའི་བདག་པོ་ཞེས་བྱ་བ་ལ་རྒྱལ་སྲིད་བྱིན་ཏེ་གཉིས་ཀ་ཆོས་ཀྱི་རྒྱལ་སྲིད་སྐྱོང་བ་དང༌།
མར་མེའི་བདག་པོ་ལ་ཁྱེའུ་འོད་གསལ་ཞིང་མཛེས་པ་ཞིག་བཙས་པས་བྲམ་ཟེ་མཚན་མཁན་གྱིས་བྱང་ཆུབ་ཏུ་ལུང་བསྟན་ཏེ། དེའི་མིང་མར་མེ་མཛད་ཅེས་བྱ་བར་བཏགས་སོ། །དེ་ནས་མ་མ་དག་གིས་བསྐྱེད་བསྲིངས་ཏེ་རིང་པོ་མ་ལོན་པར་མཁས་པར་གྱུར་པ་དང་གཙང་མའི་ལྷས་བསྐུལ་ཏེ།
བཙུན་མོའི་འཁོར་གྱི་ནང་འདིར་ནི། །ཡོན་ཏན་འབྱུང་གནས་གྱུར་པ་མེད། །དྲང་སྲོང་རྒྱལ་མཚན་གནས་ན་ནི།
།བྱང་ཆུབ་དམ་པ་རྟོགས་པར་འགྱུར། །ཞེས་གསན་པ་དང༌། ཁྱིམ་སྤངས་ཏེ་རབ་ཏུ་བྱུང་བས་དེ་ཉིད་ཀྱི་མཚན་མོར་སངས་རྒྱས་ཏེ། དེ་བཞིན་གཤེགས་པ་མར་མེ་མཛད་ཅེས་བྱ་བར་གྱུར་ཏོ། །དེའི་ཚེ་རྒྱལ་པོ་དགྲ་ཐུལ་གྱིས་བྲམ་ཟེ་མར་མེའི་བདག་པོ་ཁྱོད་ཀྱི་སྲས་ཞིག་སངས་རྒྱས་སོ་ཞེས་ཐོས་པས་དེ་བདག་གི་དྲུང་དུ་གཤེགས་སུ་གསོལ།
གལ་ཏེ་མི་གཤེགས་ན་བདག་དཔུང་གི་ཚོགས་ཡན་ལག་བཞི་དང་བཅས་པ་མཆིའོ་ཞེས་ཕོ་ཉ་བཏང་བ་དང༌།
དེ་བཅོམ་ལྡན་འདས་ཉིད་ལ་གསོལ་བས་དགྲ་བཅོམ་པ་བྱེ་བ་ཕྲག་བརྒྱད་ཅུ་དང༌། བྱང་ཆུབ་སེམས་དཔའ་སྟོང་ཕྲག་བརྒྱད་ཅུ་རྩ་བཞི་དང་བཅས་པ་དགྲ་ཐུལ་གྱི་ཕོ་བྲང་དུ་སྤྱན་དྲངས་ཏེ་ནམ་མཁའ་ལ་ལྷ་རྣམས་མེ་ཏོག་དང་རོལ་མོ།
སིལ་སྙན་གླུ་དབྱངས་དང་བཅས་ཏེ། བཞུགས་པ་མཐོང་ནས་ཁྱེད་ཅི་བྱེད་དྲིས་པ་དང༌། ཁྱོད་ཀྱིས་མི་ཤེས་སམ་འདི་ན་དེ་བཞིན་གཤེགས་པ་མར་མེ་མཛད་བཞུགས་སོ་ཞེས་ཟེར་རོ།
།དེ་སྐྱི་བུངས་ཞེས་བྱེད་དེ་ཀྱེ་མ་སངས་རྒྱས་འཇིག་རྟེན་དུ་བྱོན་པ་ནི་ཨུ་དུམ་ཝ་རའི་མེ་ཏོག་བས་ཀྱང་ཆེས་རྙེད་པར་

དཀའ་བའོ། །ད་ནི་བདག་གིས་སློབ་དཔོན་གྱི་ཡོན་ནི་ཕྱིས་གསབ་པར་བྱ་སྟེ། ཐོག་མར་ཀར་ཤ་པ་ནི་ལྔ་བརྒྱ་པོ་འདིས་དེ་བཞིན་གཤེགས་པ་ལ་མཆོད་པར་བྱའོ༑ ༑སྙམ་དུ་དགོངས་ནས་མེ་ཏོག་བཙལ་བ་ལ་རྒྱལ་པོས་མེ་ཏོག་བཙོང་དུ་མེད་པའི་ཁྲིམས་བཅས་པས་མ་རྙེད་པ་དེའི་ཚེ་བྲམ་ཟེའི་བུ་མོ་བཟང་ལེན་ལྡན་གྱིས་མེ་ཏོག་ཨུཏྤལ་བདུན་གསང་ཏེ་ཉོས་ནས་ཆུའི་བུམ་པར་སྦས་པ་ཁྱེའུ་ཡི་མཐུས་ནམ་མཁའ་ལ་འཐོན་ཏེ།
དེ་ནས་ཁྱེའུས་མེ་ཏོག་དེ་ཉིད་ཉོར་བྱིན་ཞིག་ཅེས་སྨྲས་པ་དང་སྐྱེ་བ་ཐམས་ཅད་དུ་ཁྱིམ་ཐབ་ཏུ་ཁས་ལེན་ན་སྦྱིན་ནོ་ཞེས་ཟེར་བ་ལ།
བུ་མོ༑ དེ་སྐད་མ་ཟེར་ཅིག བདག་ནི་རྟག་ཏུ་ཚངས་པར་སྤྱད་པ་སྤྱོད་དོ།
།ཞེས་སྨྲས་པ་དང༌། དེ་ལྟར་ནའང་ལན་ཅིག་དེ་ལྟར་ཁས་ལོང་དང་ཕྱིས་ཁོ་མོས་དགེ་བའི་བར་ཆད་མི་བྱེད་དོ་ཞེས་པ་ལ། སྐྱེ་བ་ཐམས་ཅད་དུ་ཁྱིམ་ཐབ་ཏུ་གྱུར་ཅིག་ཅེས་ཁས་བླངས་ཏེ། ཨུཏྤལ་ལྔ་ཉོས་ནས་ཨུཏྤལ་ལྔ་ཕུལ་གཉིས་མོ་རང་གི་མཆོད་པའི་སྐལ་བར་བཞག་དེ་བཞིན་གཤེགས་པ་མར་མེ་མཛད་ག་ལ་བ་དེར་ཨུཏྤལ་ལྔ་པོ་ཐམས་ཅད་གཏོར་ཏེ༑
ཁྲི་སྙན་ས་ལེའི་ལྤགས་པ་བཏིང་པ་ཉན་ཐོས་ཀྱིས་བརྟུལ་པ་དང་སླར་ཡང་བཏིང་ནས་མར་མེ་མཛད་དེ་བཞིན་གཤེགས་པ་ཀུན་ནས་སྤྱན་བདག་གི་ལྷག་པའི་བསམ་པ་ཐུགས་སུ་ཆུད་པར་མཛོད་ལ་རི་དྭགས་ཀྱི་ལྤགས་པ་ལ་ཞབས་བཞག་པར་མཛོད་ཅིག
དེ་བྱོན་པ་མཆོད་པས་མཉེས་པར་བྱས་ཏེ། རལ་པ་གསེར་གྱི་མདོག་ཅན་སྟན་དུ་བཏིང་ནས་མར་མེ་མཛད་ཀུན་ནས་སྤྱན་རལ་པ་འདི་ལ་ཞབས་བཞག
བདག་ལུང་བསྟན་པས་དབུགས་དབྱུང་དུ་གསོལ། ཕྱག་གིས་དྲང་དུ་གསོལ། གལ་ཏེ་ཞབས་མི་འཇོག་གམ་ལུང་མི་སྟོན་ན་འདི་ཉིད་དུ་ལུས་བསྐམ་པར་བྱའོ།
།ཞེས་ཡིད་དམ་བརྟན་པོ་བྱས་པ་དང༌། སྟོན་པས་དེའི་

ལྷག་པའི་བསམ་པ་ཐུགས་སུ་ཆུད་ནས། རལ་པ་དེ་ལ་ལོ་བཅུ་གཉིས་སུ་ཞབས་བཞག་ཏེ། གཡས་ཕྱོགས་ནས་གླང་པོ་ཆེའི་ལྟ་སྟངས་ཀྱིས་གཟིགས་ཤིང་ཉན་ཐོས་རྣམས་ལ་བཀའ་སྩལ་པ། དགེ་སློང་དག་ཁྱེད་རྣམས་ཁྱེའུ་འདིའི་སྐྲ་ལ་སྡོགས་པ་མ་འཇོག་ཅིག
དེ་ཅིའི་ཕྱིར་ཞེ་ན། འདི་ནི་ལྷ་དང་བཅས་པའི་མཆོད་གནས་ཡིན་ཏེ། མ་འོངས་པའི་དུས་ཀྱི་བསྐལ་པ་བཟང་པོ་ཞེས་བྱ་བ་ལ་སྐྱེ་རྒུ་རྣམས་ཀྱི་ཚེ་ལོ་བརྒྱ་པའི་དུས་སུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ།
སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པ་དང༌།
དེ་དགའ་ཆེས་ཏེ་ནམ་མཁའ་ལ་ཤིང་ཏཱ་ལ་བདུན་སྲིད་དུ་མངོན་པར་འཕགས་ནས། ཏིང་ངེ་འཛིན་བྱེ་བ་ཕྲག་ཁྲིག་བརྒྱ་ཕྲག་སྟོང་ཡང་མངོན་དུ་བྱས་ནས་ས་བརྒྱད་པ་ཐོབ་སྟེ།
ཇི་སྐད་དུ། སངས་རྒྱས་མར་མེ་མཛད་ལ་ཨུཏྤལ་ལྔས། །གཏོར་ཏེ་རལ་པ་གདན་དུ་བཏིང་བྱས་པས། །མི་སྐྱེའི་ཆོས་ལ་བཟོད་པ་ཐོབ་གྱུར་ནས། །ཤཱཀྱའི་རྒྱལ་པོར་འགྱུར་ཞེས་ང་ལུང་བསྟན།
།ཞེས་པ་དང༌། འདུལ་བ་ལུང་ལས། གང་ཚེ་མར་མེ་མཛད་ཀྱིས་ང༌། །ལུང་བསྟན་གྱུར་པ་དེ་ཡི་ཚེ། །ས་བརྒྱད་པ་ནི་ཐོབ་གྱུར་ཅིང༌། །དབང་བཅུ་དག་ཀྱང་ཐོབ་པར་གྱུར། །ཞེས་སོ། །ས་བདུན་མན་ཆད་དུ་དངོས་སུ་ལུང་བསྟན་པ་མི་འབྱུང་སྟེ།
མཚན་མ་དང་བཅས་པའི་ཕྱིར་རོ། །བྱང་ཆུབ་སེམས་དཔའི་སྡེ་སྣོད་ལས། མར་མེ་མཛད་ཀྱི་ཕ་རོལ་ན་ངས་དཀར་པོའི་ཆོས་ལ་མ་སྤྱད་པ་གང་ཡང་མེད་དེ་ལུང་མ་བསྟན་ནོ།
།ཅིའི་ཕྱིར་ཞེ་ན། འདི་ལྟར་མཚན་མ་དང་བཅས་པས་སྤྱོད་པར་གྱུར་ཏོ། །ཞེས་སོ། །དེ་ནས་མར་མེ་མཛད་དེ་

བསྙེན་བཀུར་བ་ནས་བཟུང་སྟེ་བསྐལ་པ་གྲངས་མེད་པ་གཅིག་ལ་བརྒྱ་ལུས་པ་ན། དེ་བཞིན་གཤེགས་པ་སྐར་མའི་རྒྱལ་པོ་ཞེས་བྱ་བ་འཇིག་རྟེན་དུ་བྱོན་པ་ལ། སྐྱེས་བུ་ཁྱུ་མཆོག་ཁྱོད་འདྲའི་དགེ་སྦྱོང་ཆེན་པོ་གཞན་དག་ལྷ་ཡུལ་ས་ལའང་མེད།
། ཅེས་ཚིགས་སུ་བཅད་པ་གཅིག་པས་ཞག་བདུན་གྱི་བར་དུ་བསྟོད་ཅིང་བསྐོར་བ་བྱས་པའི་བརྩོན་འགྲུས་ཀྱིས་བསྐལ་པ་དགུའི་ཚོགས་འདུམས་པར་གྱུར་ཏོ། ། མདོ་གང་པོའི་རྟོགས་པ་བརྗོད་པ་ལས།
བྲམ་ཟེ་དམ་པ་འདི་རིང་དུ། །དེ་བཞིན་གཤེགས་པ་ལེགས་བསྟོད་པའི། །སྟོབས་དང་བརྩོན་འགྲུས་རྫོགས་པ་འདི། ། བསྐལ་པ་དགུ་ཞིག་འདུམས་པར་གྱུར། །ཞེས་སོ། །དེ་ནས་འཇིག་རྟེན་གྱི་ཁམས་རྣམ་པར་བལྟས་པ་ཞེས་བྱ་བར།
དེ་བཞིན་གཤེགས་པ་རྣམ་པར་གཟིགས་ཞེས་བྱ་བ་བྱོན་ནས་བསྙེན་བཀུར་བ་ནས་བཟུང་སྟེ། བསྐལ་པ་དགུ་བཅུ་རྩ་གཅིག་འདས་པ་ན། བསྐལ་པ་བཟང་པོ་འདི་ཉིད་སྐྱེ་རྒུ་རྣམས་ཀྱི་ཚེ་ལོ་ཉི་ཁྲི་པ་ལ།
གྲོང་ཁྱེར་གཉེན་ལྡན་དུ་སངས་རྒྱས་འོད་ལྡན་བྱོན་པ་ན་བྲམ་ཟེའི་ཁྱེའུ་བླ་མ་ཞེས་བྱ་བར་གྱུར་པ་དེས། མཉེས་པར་བྱས་པའི་མཐར་ཐུག་པར་གྲངས་མེད་པ་གཅིག་ཏུ་སངས་རྒྱས་བདུན་ཁྲི་བདུན་སྟོང་ལ་ཚོགས་གཉིས་བསགས་པས།
ས་བརྒྱད་པ་མི་གཡོ་བ་དང༌། དགུ་པ་ལེགས་པའི་བློ་གྲོས་དང༌། བཅུ་པ་ཆོས་ཀྱི་སྤྲིན་ཏེ་དག་པའི་ས་གསུམ་བརྙེས་པའོ། །འདུལ་བ་ལུང་ལས། སངས་རྒྱས་ཤཱཀྱ་ཐུབ་པ་ནས།
། འདྲེན་པ་ཡུལ་འཁོར་སྐྱོང་གི་བར། །བདུན་ཁྲི་ལྔ་སྟོང་ཚང་བ་ཡི། །སངས་རྒྱས་རྣམས་ནི་ངས་མཆོད་དོ། །སངས་རྒྱས་ལེགས་མཛད་ནས་བཟུང་ནས། །དབང་པོའི་རྒྱལ་མཚན་ཐུབ་པའི་བར། །བདུན་ཁྲི་དྲུག་སྟོང་ཚང་བ་ཡི།
།སངས་རྒྱས་རྣམས་ནི་ངས་མཆོད་དོ། །སངས་རྒྱས་མར་མེ་མཛད་ནས་ནི། །སངས་རྒྱས་འོད་

སྲུངས་བར་དག་ཏུ། །བདུན་ཁྲི་བདུན་སྟོང་ཚང་བ་ཡི། །སངས་རྒྱས་རྣམས་ནི་ངས་མཆོད་དོ། །ཞེས་པ་དང༌། མཛོད་ལས། རྣམ་གཟིགས་མར་མེ་རིན་ཆེན་གཙུག ། གྲངས་མེད་གསུམ་གྱི་ཐ་མར་བྱུང༌། །དང་པོ་ཤཱཀྱ་ཐུབ་པ་ཡིན།
།ཞེས་པས་གྲངས་ཚད་དང་བཅས་པར་འདོད་ལ། ཐེག་ཆེན་པས་ནི་མ་ཡིན་ནོ། །དེ་ལྟར་གྲངས་མེད་གསུམ་དུ་སངས་རྒྱས་དང་སེམས་ཅན་ལ་ཕར་ཕྱིན་དྲུག་གིས་ཚོགས་གཉིས་བསགས་པས་དགའ་ལྡན་དུ་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ལྷའི་བུ་དམ་པ་ཏོག་དཀར་པོ་ཞེས་བྱ་བར་གྱུར་ཏོ།།
།།༈ གསུམ་པ་སངས་རྒྱས་བརྙེས་པའི་ཚུལ་ནི། རྒྱུད་བླ་མ་ལས། ཐུས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི།
།ཆོས་ཀྱི་དབྱིངས་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནས་འཕོ་བ་དང༌། །ལྷུམས་སུ་ཞུགས་དང་བལྟམས་པ་དང༌།
།བཟོ་གནས་དག་ལ་མཁས་པ་དང༌། །བཙུན་མོའི་འཁོར་དུ་དགྱེས་རོལ་དང༌། །ངེས་འབྱུང་དཀའ་བ་སྤྱོད་པ་དང༌། །བྱང་ཆུབ་སྙིང་པོར་གཤེགས་པ་དང༌། །བདུད་སྡེ་འཇོམས་དང་རྫོགས་པར་ནི། །བྱང་ཆུབ་ཆོས་ཀྱི་འཁོར་ལོ་དང༌།
།མྱ་ངན་འདས་པར་གཤེགས་མཛད་རྣམས། །ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན། །ཞེས་པས་མཛད་པ་བཅུ་གཉིས་ཏེ། དགའ་ལྡན་གྱི་གནས་ནས་འཕོ་བ་དང༌། ཡུམ་གྱི་ལྷུམས་སུ་འཇུག་པ་དང་༑
ལུམྦིའི་ཚལ་དུ་བལྟམས་པ་དང༌། བཟོའི་གནས་ལ་མཁས་པ་དང༌། བཙུན་མོའི་འཁོར་གྱིས་དགྱེས་པར་རོལ་པ་དང༌། ངེས་པར་འབྱུང་བ་དང༌། དཀའ་བ་སྤྱོད་པ་དང༌། བྱང་ཆུབ་སྙིང་པོར་གཤེགས་པ་དང༌།
བདུད་བཏུལ་བ་དང༌།

སངས་རྒྱས་པ་དང༌། ཆོས་ཀྱི་འཁོར་ལོ་བསྐོར་བ་དང༌། མྱ་ངན་ལས་འདས་པའི་མཛད་པའོ།། །།༈ འདི་ཡང་ཉན་ཐོས་པས་དང་པོ་དགུ་ཚོགས་ལམ་གྱི་དང༌། ཐ་མ་གསུམ་སངས་རྒྱས་ཀྱི་སར་འདོད་ལ། ཐེག་པ་ཆེན་པོས་དང་པོ་དགུ་ས་བཅུའི་དང༌།
ཐ་མ་གསུམ་སངས་རྒྱས་ཀྱི་མཛད་པའོ། །ཞེས་འཆད་ཅིང༌། ཁ་ཅིག་ཆོས་ཀྱི་དབྱིངས་ལས་མ་གཡོས་པར་ཞེས་པས་ཐམས་ཅད་ཀྱང་ཐུབ་པ་ཉིད་ཀྱིས་མཛད་པར་འདོད་དོ། །དེ་ལ་མཛད་པ་དང་པོ་ནི། ཉིད་ཀྱི་བསོད་ནམས་ཀྱི་མཐུ་དང༌།
སངས་རྒྱས་ཀྱིས་བྱིན་གྱིས་བརླབས་ཀྱིས་ལྷའི་རོལ་མོའི་སྒྲ་དག་ལས། བྱང་ཆུབ་སེམས་དཔའ་ལ་བསྐུལ་བའི་ཚིགས་སུ་བཅད་པ། བསོད་ནམས་རྒྱ་ཆེན་ཚོགས་མངའ་དྲན་རྟོགས་དང༌།
།བློ་གྲོས་མཐའ་ཡས་ཤེས་རབ་འོད་མཛད་པ། །མཚུངས་མེད་སྟོབས་མངའ་མཐུ་རྩལ་རྒྱ་ཆེ་བ། །མར་མེ་མཛད་ཀྱིས་ལུང་བསྟན་དགོངས་པར་མཛོད། །སྐྱེས་མཆོག་ཁྱོད་ཀྱི་བསོད་ནམས་དཔལ་གྱིས་ནི། །དགའ་ལྡན་ཕོ་བྲང་ཤིན་ཏུ་མཛེས་མོད་ཀྱི།
།འོན་ཀྱང་ཐུགས་རྗེའི་ཐུགས་དང་ལྡན་པས་ན། ། འཛམ་བུའི་རྒྱལ་མཚན་དུ་ནི་ཆར་པ་ཕོབ། །སྣོད་གྱུར་གང་དུ་ནོར་བུ་རིན་པོ་ཆེ། ། བཞག་ན་དཔལ་དང་ལྡན་པར་འགྱུར་བ་བཞིན།
།ནོར་བུ་རིན་ཆེན་ལྟ་བུ་དྲི་མེད་ཐུགས༑ ༑འཛམ་བུའི་རྒྱལ་མཚན་དུ་ནི་ཆར་པ་ཕོབ། །ཅེས་པ་གསན་པ་དང༌། གླིང་དང༌། དུས་དང༌། ཡབ་ཡུམ་དག་ལ་གཟིགས་པས་སྐབས་མཁྱེན་ནས་གཤེ གས་པར་རྩོམ་པ་དང༌། ལྷ་རྣམས་ལ་རྗེས་སུ་བསྟན་པ་མཛད་དེ།
ཆོས་ཀྱི་རྒྱལ་མཚན་མཐོན་པོ་ཞེས་བྱ་བ་གཞལ་ཡས་ཁང་ཆུ་ཞེང་དཔག་ཚད་དྲུག་ཅུ་རྩ་བཞི་ཡོད་པའི་ནང་དུ་སེང་གེའི་ཁྲི་ལ་བཞུགས་ནས། གྲོགས་པོ་དག་ངས་འཆི་འཕོ་

རྣམ་པར་སྦྱོང་བར་ཞེས་བྱ་བའི་ཆོས་བཤད་ཀྱི་ཚུར་ཤོག ཆོས་སྣང་བའི་སྒོ་བརྒྱ་རྩ་བརྒྱད་འདི་དག་པོ་ནི་བྱང་ཆུབ་སེམས་དཔའ་འཆི་འཕོ་བའི་ཚེ་བསྟན་པར་བྱའོ༑ ༑དེ་ལ་དད་པ་ནི་ཆོས་སྣང་བའི་སྒོ་སྟེ། བསམ་པ་མི་ཕྱེད་པར་འགྱུར་བའི་ཕྱིར་རོ།
།དང་བ་ནི་ཆོས་སྣང་བའི་སྒོ་སྟེ་སེམས་རྙོག་པ་ཅན་དྭངས་པར་འགྱུར་བའི་ཕྱིར་རོ། །ཞེས་པ་ལ་སོགས་པའི་ཆོས་བཤད་པས། ལྷའི་བུ་བརྒྱད་ཁྲི་བཞི་སྟོང་བྱང་ཆུབ་ཏུ་སེམས་བསྐྱེད་དོ།
།ལྷའི་བུ་སུམ་ཁྲི་ཉིས་སྟོང་མི་སྐྱེ་བའི་ཆོས་ལ་བཟོད་པ་ཐོབ་བོ། །ལྷའི་བུ་བྱེ་བ་ཕྲག་སུམ་ཅུ་རྩ་དྲུག་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ་ཞེས་སོ།
།དེ་ལྟར་ལྷ་རྣམས་སྨིན་པར་བྱས་ཏེ། གང་གི་ཚེ་ན་དགའ་ལྡན་གནས་མཆོག་ནས། །འདྲེན་པ་སྐྱེས་བུ་སེང་གེ་འཆི་འཕོ་ཚེ། །ལྷ་རྣམས་དག་ལ་ཚིག་ཏུ་སྨྲ་བ་ནི། །གྲོགས་དག་བག་མེད་སྤྱོད་པ་སྤོང་བར་གྱིས།
།གང་ཚེ་ངས་ནི་བྱང་ཆུབ་ཐོབ་གྱུར་ཏེ། །འཆི་མེད་འགྲོ་བའི་ཆོས་ཆར་འབེབས་པའི་ཚེ། །རྣམ་པར་དག་པའི་སེམས་དང་ལྡན་པ་ཁྱེད། ། ཆོས་ཀྱི་དམ་པ་ཉན་པའི་ཕྱིར་གཤེགས་ཤིག །ཞེས་གསུངས་ནས་མི་ཕམ་པ་རྒྱལ་ཚབ་ཏུ་དབང་བསྐུར་ནས།
ཐོད་དང་རྒྱན་རྣམས་བཀྲོལ་ནས། གྲོགས་པོ་དག་ཤེས་པར་གྱིས་ཤིག ཁོ་བོ་ནི་མི་རྣམས་འདུལ་བའི་ཕྱིར་འཛམ་བུའི་གླིང་དུ་མངོན་པར་རྫོགས་པར་འཚང་རྒྱ་བར་འགྲོ་སྟེ།
ཁྱེད་ལ་ནི་མི་ཕམ་པས་ཆོས་སྟོན་པར་འགྱུར་རོ། །ཞེས་གསུངས་པས་ལྷ་རྣམས་ཀྱིས་སྨྲས་པ། ཀྱེ་བྱང་ཆུབ་སེམས་དཔའ་འཛམ་བུའི་གླིང་པ་ནི་དེང་སང་འོད་སྲུངས་རྫོགས་བྱེད་དང༌། ཀུན་ཏུ་རྒྱུ་གནག་ལྷས་ཀྱི་བུ་དང༌།
ཡང་དག་རྒྱལ་བ་ཅན་དང༌། མི་ཕམ་སྐྲའི་ལྭ་བ་ཅན་དང༌། ཀ་ཏའི་བུ་ནོག་ཅན་དང༌། གཅེར་བུ་པ་གཉེན་གྱི་བུ་སྟེ་རྟོག་གེ་པ་དྲུག་དང༌། བྲམ་

ཟེ་རྒྱུ་རྒྱལ་དང༌། བྲམ་ཟེ་རྣ་ལྟོས་དང༌། བྲམ་ཟེ་བཟང་ལྡན་དང༌། བྲམ་ཟེ་ཚངས་པའི་ཚེ་དང༌། བྲམ་ཟེ་པདྨའི་སྙིང་པོ་དང༌། བྲམ་ཟེ་དམར་པོ་སྟེ་རྗེས་སུ་སྒྲོགས་པ་དྲུག་དང༌། རེངས་བྱེད་ཀྱི་བུ་ལྷག་སྤྱོད་དང༌།
སྒྱུ་རྩལ་ཤེས་ཀྱི་བུ་རིང་འཕུར་དང༌། ཀུན་ཏུ་རྒྱུ་རབ་བཟང་དང༌། བྲམ་ཟེའི་ཁྱེའུ་ཀུན་རྒྱལ་དང༌། དྲང་སྲོང་ཉོན་མོངས་མེད་དང༌། ལྟེང་རྒྱས་འོད་སྲུངས་དང་(ཏེ)། སྙོམས་པར་འཇུག་པ་དྲུག་སྟེ།
རྟོག་གེ་བ་དྲུག་གསུམ་བཅོ་བརྒྱད་ཀྱིས་མ་རུངས་པར་བགྱིད་པས་དེར་གཤེགས་པའི་སྐབས་མ་ལགས་སོ། །བྱང་ཆུབ་སེམས་དཔས་གསུངས་པ། གྲོགས་པོ་དག་དུང་གི་སྒྲས་སིལ་སྙན་གཞན་རྣམས་སམ། ཉི་མའི་འོད་ཀྱིས་འོད་གཞན་ལྟར་དེ་རྣམས་ང་ཉིད་ཀྱིས་ཟིལ་གྱིས་གནོན་པར་ནུས་སོ།
།ཞེས་སོ། །དེ་ནས་ལྷ་རྣམས་ཀྱིས་བྱང་ཆུབ་སེམས་དཔའ་ཉི་མའམ་ཟླ་བའམ་སེང་གེ་ལ་སོགས་པ་གང་གི་རྣམ་པས་ཡུམ་གྱི་ལྷུམས་སུ་བཞུད་ཅེས་ཞུས་པ་ལས།
ཚངས་རིས་ཀྱི་ལྷའི་བུ་གཟི་བརྗིད་དམ་པས་སྨྲས་པ། གླང་པོ་ཆེའི་རྣམ་པས་བཞུད་པར་རིགས་སོ་ཞེས་ཟེར་རོ༑ ༑དེ་ནས་བྱང་ཆུབ་སེམས་དཔའ་ལོ་བཅུ་གཉིས་ན་ཡུམ་གྱི་ལྷུམས་སུ་འཇུག་པར་ཤེས་ནས།
གཙང་མའི་རིས་ཀྱི་ལྷའི་བུ་བདུད་རྩི་དོན་དུ་གཉེར་བ་དག་ནི། རང་གི་ལུས་མི་སྣང་བར་བྱས། འཛམ་བུའི་གླིང་དུ་བྲམ་ཟེའི་ཆ་བྱད་དུ་སྐྱེ་བ་བཟུང་ནས་བྲམ་ཟེ་རྣམས་ལ་འདི་སྐད་ཅེས་གང་ཞིག་རྣམ་པ་འདི་ལྟ་བུར་མངལ་དུ་ཞུགས་ན།
མཚན་སུམ་ཅུ་རྩ་གཉིས་དང༌། ཁྱིམ་ན་གནས་ན་འཁོར་ལོས་བསྒྱུར་བའམ༑ རབ་ཏུ་བྱུང་ན་ལྷ་དང་མིའི་སྟོན་པར་འགྱུར་རོ་ཞེས་རིག་བྱེད་འདོན་དུ་འཛུད་དོ། །ལྷའི་བུ་གཞན་དག་ཀྱང་དེར་སྐྱེ་བ་བླངས་ནས་རང་སངས་རྒྱས་རྣམས་ལ་འདི་སྐད་ཅེས།
འཕགས་པ་དག ད་སྟེ་ལོ་བཅུ་གཉིས་ན་བྱང་ཆུབ་སེམས་

དཔའ་ཡུམ་གྱི་ལྷུམས་སུ་འཇུག་གིས་ཞིང་འདིར་འོར་ཅིག་ཅེས་བསྐུལ་བ་དང༌། རྒྱལ་པོའི་ཁབ་ན་རང་སངས་རྒྱས་གླང་པོ་ཆེ་ཞེས་བྱ་བ་དང༌། ཝཱ་རཱ་ཎ་སཱིའི་རང་སངས་རྒྱས་ལྔ་བརྒྱ་རྣམས་ཤིང་ཏཱ་ལ་བདུན་སྲིད་དུ་ནམ་མཁའ་ལ་འཕགས་ཏེ།
མེའི་ཁམས་ལ་སྙོམས་པར་ཞུགས་ནས་ལུས་ཡེ་ཤེས་ཀྱི་མེས་ཟད་པར་བྱས་ཏེ་རིང་བསྲེལ་འབའ་ཞིག་བོར་ཞིང་ནམ་མཁའ་ལ་གཤེགས་སོ། །དེའི་ཚེ་ལྷའི་བུ་རྣམས་ཀྱི་བསམ་པར་ཡུལ་ཆེན་པོ་དྲུག་ན་རྒྱལ་པོའི་ཕོ་བྲང་བདུན་ཡོད་དེ།
མ་ག་དྷཱ་དང༌། ཀོ་ས་ལ་དང༌། བད་ས་ལ་དང༌། ཡངས་པ་ཅན་དང༌། འཕགས་རྒྱལ་དང་༑ བཅོམ་བརླག་དང༌། ཧ་རི་པུ་ར་ཞེས་བྱ་བ་ཐམས་ཅད་སྐྱོན་དང་བཅས་པར་རིག་ནས། ལྷའི་བུ་ཡེ་ཤེས་ཏོག་གི་རྒྱལ་མཚན་ལ་སོགས་པས།
བྱང་ཆུབ་སེམས་དཔའ་ཉིད་གང་དུ་སྐྱེ་བར་བཞེད་ཞུས་པས། གྲོགས་པོ་དག་རྒྱུད་དང༌། ཆོ་འབྲང་འཁོར་དང༌། ཡོ་བྱད་ལ་སོགས་པ་ཡོན་ཏན་དྲུག་ཅུ་རྩ་བཞི་དང་ལྡན་པའི་རིགས་དང་༑
ཡུམ་ཡང་མཁས་པ་དུལ་བ། མང་དུ་ཐོས་པ་དེས་པ་ལ་སོགས་པ་ཡོན་ཏན་སུམ་ཅུ་རྩ་གཉིས་དང་ལྡན་པའི་མངལ་དུ་འཇུག་གོ །ཞེས་གསུངས་སོ། །དེ་རྣམས་ཀྱིས་བལྟས་པས་ཤཱཀྱའི་རིགས་དང༌། ཤིན་ཏུ་ལེགས་པར་རྟོགས་ཀྱི་བུ་མོ་ལྷ་མོ་སྒྱུ་འཕྲུལ་ཉིད་ལ་སྣང་ངོ་ཞེས་སྒྲོགས་པར་བྱེད་དེ།
འཛམ་བུའི་གླིང་འདིར་ཀུན་ཏུ་བལྟས་པ་ན། །རྒྱལ་རིགས་རྒྱལ་བརྒྱུད་ཆེ་བ་གང་ཡིན་པ། །ཀུན་ཀྱང་སྐྱོན་དང་བཅས་པར་རྗེས་བསམས་ནས།
།ཤཱཀྱའི་རིགས་ནི་སྐྱོན་དང་བྲལ་བར་མཐོང་༑ ༑ཞེས་སོ།། །།༈ གཉིས་པ་ལྷུམས་སུ་འཇུག་པ་ནི། མེ་མོ་ཡོས་ཀྱི་ལོ་དཔྱིད་ཟླ་ཐ་ཆུང་སྐར་མ་ས་གའི་ཉའི་ཚེ་སྤྲུལ་པ་ལུས་ལེན་ཀྱི་ཚུལ་བྲམ་ཟེ་རྣམས་ཀྱི་རིག་བྱེད་ལས་

འབྱུང་བ་བཞིན་དུ་གླང་པོ་ཆེའི་རྣམ་པས། ཡུམ་གསོ་སྦྱོང་ལ་གནས་པའི་གློ་གཡས་པ་ནས་ལྷུམས་སུ་ཞུགས་ཏེ། གླང་ཆེན་ཐལ་དཀར་མཆེ་བ་དྲུག་ལྡན་པ། ། རྐང་བཞི་མཛེས་དང་ལྡན་པར་ཞལ་བཞེས་ནས། །དྲང་སྲོང་གནས་ཤེས་པ་ནི་ཇི་བཞིན་དུ།
།ཡུམ་གྱི་ལྷུམས་སུ་བདེ་བར་ཞུགས་པར་གྱུར། །ཞེས་སོ། །དེའི་ཚེ་རྒྱལ་པོའི་ཁབ་ཏུ་དགེ་ལྟས་བརྒྱད་བྱུང་སྟེ། ཁང་པ་དགའ་དང་བྱ་མང་འབྱུང༌། ། ཤིང་དང་མེ་ཏོག་ཁ་བྱེ་ཞིང༌།
།ལོངས་སྤྱོད་འཕེལ་ཞིང་སྒྲ་རྣམས་འཁྲོལ། །གཏེར་རྣམས་ཁ་བྱེ་འོད་གསལ་བའོ། །དེ་ནས་ཡུམ་གྱིས་རྒྱལ་པོ་ལ་གསོལ་བ། གསེར་གྱི་དྲྭ་བས་རྒྱབ་གཡོགས་སྤྱི་གཙུག་དམར། །ཐལ་དཀར་མཆེ་བ་དྲུག་དང་རབ་ལྡན་ཞིང༌།
།དུང་དང་ཁ་བ་དངུལ་མདོག་ལྟ་བུ་ཡི། །གླང་པོའི་མཆོག་ཅིག་ཁོང་དུ་སོང་སྙམ་བགྱིད། །དེ་ཞུགས་ནས་ནི་བདག་གི་ལུས་དང་སེམས། །སྔོན་ཆད་མཐོང་ཐོས་མྱོང་བར་མ་གྱུར་པའི། །བསམ་གཏན་མཉམ་པར་བཞག་པར་བཞིན་དུ་གྱུར།
།ཞེས་པ་དང༌། རྒྱལ་པོས་དགེ་བའི་ཚོགས་ཆེན་པོ་ཡང་བྱས་སོ། །དེ་ནས་ཡུམ་གྱི་ལྷུམས་སུ་བྱང་ཆུབ་སེམས་དཔའ་ཉེ་བར་སྤྱད་པ་ཙན་དན་སྦྲུལ་གྱི་སྙིང་པོ་ལས་བྱས་པའི་རིན་པོ་ཆེ་བཀོད་པ་ཞེས་བྱ་བའི་གཞལ་ཡས་ཁང་དུ་བྱིན་གྱིས་བརླབས་ཏེ།
དེར་ཟླ་བ་བཅུ་ཞིག་ཟག་མེད་ཀྱི་བདེ་བ་ལ་ལོངས་སྤྱོད་ཅིང་ལྷ་དང་མིའི་སྐྱེ་རྒུ་ཕྲག་ཁྲིག་ཕྲག་སུམ་ཅུ་རྩ་དྲུག་སྨིན་པར་བྱས་སོ།།
།།༈ གསུམ་པ་བལྟམས་པ་ནི་དེ་ནས་ཟླ་བ་བཅུ་འདས་ཏེ་བཙའ་བའི་དུས་ལ་བབས་པ་དང༌། ཟས་གཙང་མའི་སྐྱེད་མོས་ཚལ་དུ་མེ་ཏོག་རྣམས་ཁ་འབུས་པ་དང་༑ གཏེར་ཆེན་པོ་ཉི་ཁྲི་ཁ་འབུས་པ་དང༌། རིན་པོ་ཆེ་ལ་མྱུ་གུ་སྐྱེས་པ་དང༌།
སྒྲ་སྙན་པ་རང་འཁྲོལ་བ་ལ་སོགས་པ་སྔ་ལྟས་སུམ་ཅུ་རྩ་གཉིས་བྱུང་ངོ༌། །དེའི་ཚེ་

ལྷ་མོ་སྒྱུ་འཕྲུལ་ལུམྦིའི་ཚལ་ལེགས་པར་བརྒྱན་པར་གཤེགས་པ་དང༌། གཙང་མའི་ལྷ་རྣམས་ཀྱིས་ཕྱག་བྱ་བའི་ཤིང་ལྗོན་པ་བླཀྵ་ཞེས་བྱ་བས་ལྷ་མོ་ལ་བཏུད་དེ་ཕྱག་བྱས་སོ། །དེ་ནས་ཡུམ་གྱིས་ཕྱག་གཡས་པ་ཤིང་དེ་ཉིད་ཀྱི་ཡལ་ག་ལ་འཇུས་ཏེ་བྱ་བརྙོང་མཛད་ཅིང་བཞུགས་པའི་ཚེ།
ཡུམ་ལ་གནོད་པ་མེད་པར་སྐུ་རྩིབས་ལོགས་གཡས་ནས་དཔྱིད་ཟླ་ར་བ་ཉའི་ཉིན་ལ་ཉི་མ་ཤར་མ་ཐག་སྐར་མ་རྒྱལ་ལ་བཙས་པ་ན། ལྷ་རྣམས་ཀྱིས་མེ་ཏོག་གཏོར་ཞིང༌།
ལྷའི་དབང་པོ་བརྒྱ་བྱིན་རྒན་མོ་གཅིག་ཏུ་སྤྲུལ་ནས་བླངས་པས་དེའི་ང་རྒྱལ་བཅག་པའི་ཕྱིར་ནང་དུ་གཤེགས་ཏེ་སླར་ལ་ཞུམ་པ་བསལ་བའི་ཕྱིར་བྱོན་པ་ན། བརྒྱ་བྱིན་དང་ཚངས་པས་ཀ་ཤི་ཀའི་རས་ཀྱིས་བླངས་སོ།
།དེའི་ཚེ་མི་མཇེད་ཀྱི་བདག་པོ་ཚངས་པས་རིན་པོ་ཆེ་བཀོད་པ་ཚངས་པའི་འཇིག་རྟེན་དུ་མཆོད་པའི་ཕྱིར་གྱེན་དུ་བཏེག་ནས་ཁྱེར་རོ། ། དེ་ནས་ཀླུའི་རྒྱལ་པོ་དགའ་བོ་དང༌།
ཉེ་དགའ་བོས་དྲི་ཞིམ་པོའི་ཆུས་ཁྲུས་བྱས་པ་དང་༑ ཀོའུ་ཤི་ཀ་ང་ཐོང་གསུངས་ནས་མ་བརྟེན་པར་ཕྱོགས་བཞི་དང་སྟེང་འོག་ཏུ་གོམ་པ་བདུན་བདུན་བོར་བ་དང་པདྨ་བྱུང་སྟེ། ང་ནི་འཇིག་རྟེན་འདི་ན་མཆོག་གོ།
ཕུལ་ལོ། །སྐྱེ་རྒ་ན་འཆི་མཐར་ཕྱུང་ངོ༌། །བདུད་ཀྱི་སྡེ་གཞོམ་མོ། །ཞེས་དམ་བཅའ་བས་སེང་གེའི་སྒྲ་བསྒྲགས་སོ། །ཡབ་སྲས་མཇལ་བའི་མདོ་ལས། གང་ཚེ་རྐང་གཉིས་གཙོ་བོ་ཁྱོད་བལྟམས་ཚེ། །ས་ཆེན་འདི་ན་གོམ་པ་བདུན་བཞུད་དེ།
། ང་ནི་འཇིག་རྟེན་འདི་ན་མཆོག་ཅེས་གསུངས༌། །དེ་ཚེ་མཁས་པ་ཁྱོད་ལ་བདག་ཕྱག་འཚལ། །ཞེས་སོ། །དེའི་ཚེ་བཀྲ་ཤིས་པའི་དགེ་ལྟས་སུམ་ཅུ་རྩ་གཉིས་བྱུང་སྟེ་ཕྱོགས་མཚམས་ཐམས་ཅད་དུ་སྣང་བས་ཁྱབ་པ་དང༌།
མ་ག་དྷཱར་པདྨ་ཆེན་པོའི་བུ་གཟུགས་ཅན་སྙིང་པོ་དང༌། ཀོ་ས་ལར་ཚངས་བྱིན་གྱི་བུ་གསལ་རྒྱལ་དང༌།

འཕགས་རྒྱལ་དུ་མུ་ཁྱུད་མཐའ་ཡས་ཀྱི་བུ་རབ་སྣང་དང༌། ཀོའུ་ཤཱམྦཱིར་འཕགས་རྒྱལ་གྱི་བུ་འཆར་པོ་སྟེ་ཡུལ་ཆེན་པོ་བཞིར་རྒྱལ་ཕྲན་༼སྲས་༽བཞི་བཙས་པ་དང༌། འདུན་པ་ལ་སོགས་པའི་རིམ་གྲོ་པ་ལྔ་བརྒྱ་དང༌།
བསྔགས་ལྡན་ལ་སོགས་པའི་རྟེའུ་ཁྲི་དང༌། ཅང་ཤེས་ལ་སོགས་པ་གླང་པོ་ཆེ་ལྔ་བརྒྱ་སྐྱེས་པ་དང༌། གཏེར་ཁ་ལྔ་སྟོང་ཁ་བྱེ་བས་རྒྱལ་བུ་དོན་ཐམས་ཅད་གྲུབ་པ་ཞེས་པ་དང༌། ཤཱཀྱ་མི་བསྲུན་པ་ཐམས་ཅད་ཐུབ་པ་བཞིན་དུ་འདུག་པས་ཤཱཀྱ་ཐུབ་པ་ཞེས་དང༌།
བྲིས་སྐུ་ལ་སོགས་ཀྱིས་ཕྱག་བྱས་པས་ལྷའི་ལྷ་ཞེས་བཏགས་སོ། །དེའི་ཚེ་རི་བོ་གངས་ཅན་ལ་གནས་པའི་དྲང་སྲོང་ནག་པོ་ཞེས་བྱ་བ་མངོན་པར་ཤེས་པ་ལྔ་དང་ལྡན་པ་ཞིག་གིས་ཚོར་བ་དང༌།
སྣག་པོ་མེས་སྦྱིན་གྱིས་མཁན་པོ་ཉི་མ་ཐམས་ཅད་ཤར་རམ་ཞེས་པ་ལ། དྲང་སྲོང་གིས། ཉི་མའི་འོད་ཚ་འདི་དག་བསིལ། །ཀུན་ཏུ་འཇུག་པ་ཐུབ་ཆེན་འོད། །བྱང་ཆུབ་སེམས་དཔའ་འོད་པོ་ཆེ།
།ལྷུམས་ནས་བལྟམས་པར་གདོན་མི་ཟ། །ཞེས་གསུངས་ཏེ་རྒྱལ་པོའི་ཁབ་ཏུ་རྫུ་འཕྲུལ་གྱིས་འོངས་བ་དང༌། རྒྱལ་པོས། དྲང་སྲོང་ཆེན་པོ་ཅིའི་སླད་དུ་བྱོན་ཞེས་པ་ལ། རྒྱལ་པོ་བདག་ནི་ཁྱོད་ཀྱི་སྲས།
།བལྟ་བར་འཚལ་ནས་མཆིས་ལགས་ཏེ། །འཇིག་རྟེན་གཙོ་བོ་རྣམ་འདྲེན་པའི། །ཐུབ་པ་དེ་ནི་བལྟ་བར་འཚལ། །ཞེས་པ་དང༌། རྒྱལ་པོས་གཞོན་ནུ་གཉིད་དུ་སོང་ངོ་ཞེས་སྨྲས་པ་དང༌། རྟ་རྣམས་ཀྱི་ནི་རིགས་དག་ནི།
།ནམ་གྱི་གུང་ལ་ཉལ་བར་ལྟར། །དགོས་པ་དོན་དུ་གཉེར་རྣམས་ཀྱི། །མིག་ལ་ཡུན་རིང་གཉིད་མི་གནས། །ཞེས་ཏེ་གཞོན་ནུ་གཉིད་ལོག་པ་ལ་གཟིགས་པས། དེ་ཅིར་འགྱུར་ཤེས་ཏེ་ངོ་མཚར་བ་དང་མྱ་ངན་སྐྱེས།
དེའི་ཞབས་ལ་ཕྱག་འཚལ་ཞིང་བསྐོར་བ་བྱས་ནས་གདོང་མཆི་མ་དང་བཅས་པས། བྲམ་ཟེ་རྣམས་ཀྱིས་ཅི་ཞིག་ཏུ་ལུང་

བསྟན་ཞེས་པ་ལ། རྒྱལ་པོས་བྲམ་ཟེ་རྣམས་ཀྱིས་ལུང་ཇི་ལྟར་བསྟན་ལུགས་སྨྲས་པ༑ བཙས་གྱུར་གཞོན་ནུ་དེ་ཡི་མཚན་བལྟས་ནས། །སུམ་ཅུ་རྩ་གཉིས་མཚན་གྱིས་བརྒྱན་པར་མཐོང༌། །འདི་ནི་གཉིས་སུ་འགྱུར་ཏེ་གཞན་དུ་མིན།
ཁྱིམ་དུ་བཞག་ན་འཁོར་ལོས་བསྒྱུར་རྒྱལ་ལམ། ཁྱིམ་ནས་ཁྱིམ་མེད་རབ་ཏུ་བྱུང་གྱུར་ན།། འདྲེན་པ་གཞན་གྱི་དྲིང་ལ་མི་འཇོག་པ། །འཇིག་རྟེན་འདིར་ནི་མངོན་རྫོགས་བྱང་ཆུབ་འགྱུར། །ཞེས་པ་ལ་དྲང་སྲོང་གིས་སྨྲས་པ།
ས་བདག་རྟོག་གཻ་རྣམས་ཀྱི་བློ་གྲོས་འཁྲུལ། །དུས་ཀྱི་མཐར་ནི་འཁོར་ལོས་བསྒྱུར་མི་འབྱུང༌། །འདི་ནི་བསོད་ནམས་མཆོག་གི་ཆོས་ཀྱི་མཛོད། །ཉེས་པ་རྣམས་ལས་རྒྱལ་བའི་སངས་རྒྱས་འགྱུར༑
༑མི་གསལ་མཚན་ནི་མི་ཡི་དབང་པོ་སྟེ། །ཤིན་ཏུ་མཚན་གསལ་ཐུབ་དབང་རྫོགས་སངས་རྒྱས། །མི་མཆོག་ཆོས་ཀྱི་འཁོར་ལོ་བསྐོར་བར་འགྱུར། ། ཞེས་པ་དང༌། རྒྱལ་པོས་གཞོན་ནུ་ལ་བཀྲ་མི་ཤིས་པ་མེད་དམ་ཞེས་དྲིས་པ་དང༌།
གལ་ཏེ་འདི་ལྟར་ནམ་མཁའ་ལ། །རྡོ་རྗེའི་ཆར་དྲག་བབ་གྱུར་ཀྱང༌། །ཐུབ་ཆེན་སྐུ་ཡི་ཁུང་བུ་གཅིག །ཀུན་ཏུ་བསྐྱོད་པར་ནུས་མ་ཡིན༌། །ཞེས་སོ། །འོ་ན་ཁྱོད་ཅིའི་ཕྱིར་ངུ་ཞེས་པ་ལ།
མི་དབང་བདག་ནི་ཆོས་མཆོག་མཛོད་འདི་དང༌། །ཕྲད་ནས་དོན་མ་གྲུབ་པར་འཆི་འགྱུར་ཏེ། །ཞི་བ་མི་འཐོབ་རང་གི་ཉེས་མཐོང་ནས། །དེ་ཡི་སླད་དུ་བདག་ནི་ངུ་བར་བསམ། །ཞེས་ཏེ་ཚ་བོ་ལ་ཁྱོད་འདིའི་དྲུང་དུ་རབ་ཏུ་བྱུང་ལ་ཚངས་པར་སྤྱོད་ཅིག་བདུད་རྩི་ཐོབ་པར་འགྱུར་རོ་ཞེས་སྨྲས་ནས།
རྐང་གིས་རང་གི་གནས་སུ་སོང་ངོ། །དེ་ནས་ཞག་བདུན་ལོན་པ་དང་ཡུམ་ཚེའི་དུས་བྱས་ཏེ་སུམ་ཅུ་རྩ་གསུམ་གྱི་ལྷར་སྐྱེས་པས་སྲུ་སྐྱེ་རྒུའི་བདག་མོ་ལ་སོགས་པ།
པང་དུ་ལེན་པ་དང༌།ནུ་མ་མནུན་པ་དང༌། དྲི་མ་འཁྲུ་བ་དང༌། རྩེད་མོ་རྩེ་བའི་མ་མ་བརྒྱད་

དམ་སུམ་ཅུ་རྩ་གཉིས་ཀྱིས་རྒྱ་མཚོའི་པདྨོ་བཞིན་དུ་བསྐྱེད་བསྲིངས་སོ།། །།༈ བཞི་པ་བཟོའི་གནས་ལ་མཁས་པ་ནི། དེ་ནས་ཙན་དན་སྦྲུལ་གྱི་སྙིང་པོ་ལས་བྱས་པའི་ཤིང་ལྷའི་ཚོན་གྱིས་བྱུགས་པ་གསེར་གྱི་ཡང་མིག་ཅན་ནོར་བུ་རིན་པོ་ཆེས་བརྒྱན་པ་ཐོགས་ཏེ།
བྱིས་པ་ཀུན་གྱི་བཤེས་གཉེན་གྱི་ཡི་གེའི་གྲྭར་བྱོན་ནས། སློབ་དཔོན་ལ་ལྷ་དང༌། ཀླུ་དང༌། དྲི་ཟ་དང༌། མིའམ་ཅི་ལ་སོགས་པའི་ཡི་གེ་དྲུག་ཅུ་རྩ་བཞི་ལ་དྲིས་པས།
སློབ་དཔོན་གྱི་ཞལ་ནས་བདག་གིས་ནི་དེ་དག་གི་མིང་ཡང་མི་ཤེས་སོ། །ཞེས་ཟེར་བས། བྱང་ཆུབ་སེམས་དཔའ་ཉིད་མཁས་པར་གྱུར་ཏེ། སེམས་ཅན་དག་པ་ངོ་མཚར་ཆེ། །བསྟན་བཅོས་ཀུན་ལ་ བསླབས་གྱུར་ཀྱང༌།
།འཇིག་རྟེན་རྗེས་སུ་གཟུང་བའི་ཕྱིར། །ཡི་གེའི་གྲྭར་ནི་བྱོན་ པར་གྱུར། །ཞེས་སོ། །དེའི་ཚེ་བྱང་ཆུབ་སེམས་དཔའི་བྱིན་རླབས་ཀྱིས། ཡི་གེའི་ཕྱི་མོ་བསླབ་པའི་ཚེ་ཨ་ཞེས་བརྗོད་པ་ན་འདུ་བྱེད་ཐམས་ཅད་མི་རྟག་པའོ།
།ཞེས་དང་༑ ཨཱ་ཞེས་བརྗོད་པས་ཆོས་ཐམས་ཅད་བདག་མེད་པའོ། །ཞེས་པ་ལ་སོགས་པའི་སྒྲ་བྱུང་བས། བྱིས་པ་སུམ་ཁྲི་ཉིས་སྟོང་སྨིན་པར་བྱས་སོ། །དེ་ནས་རྩིས་པ་ཤཱཀྱ་སྲིད་སྒྲུབ་ཀྱི་དྲུང་དུ་བྱོན་ནས་སྟོང་གསུམ་ལ་རྡུལ་ཕྲ་རབ་ཇི་ཙམ་ཡོད་པའི་རྩིས་དང༌།
ཤོད་དགོད་པ་དང༌། འཕོང་དང༌། གྱད་ཀྱི་འཛིན་སྟངས་ལ་སོགས་པ། འཇིག་རྟེན་པའི་བསླབ་པའི་གནས་ཐམས་ཅད་ལ་ཐོགས་པ་མེད་པར་ཤེས་ཏེ་སློབ་དཔོན་བས་ལྷག་པར་གྱུར་ཏེ།
དེའི་ཚེ་བྱང་ཆུབ་སེམས་དཔའ་ཞིང་པའི་གྲོང་དུ་གཤེགས་ཏེ། ཛམྦུའི་གྲིབ་མ་ལ་བཞུགས་ནས་ཆོས་ལ་སོ་སོར་རྟོག་པ་དང༌། ཡབ་ཀྱིས་བྱང་ཆུབ་སེམས་དཔའ་བཙལ་བས་ཉི་མ་ཡོལ་ཀྱང་ཛམ་བུའི་གྲིབ་མས་མ་བཏང་བར།
ལྷའི་དྲང་སྲོང་གཞོན་ནུ་དྲུག་གིས་ཕྱག་འཚལ་བ་གཟིགས་ནས།

ཡབ་ཤིན་ཏུ་དད་པར་གྱུར་ནས་ཕྱག་འཚལ་བ་ཡབ་སྲས་མཇལ་བའི་མདོ་ལས། གང་ཚེ་ཐུབ་ཆེན་ཞིང་པའི་གྲོང་བཞུད་ཚེ། །ཛམ་བུའི་གྲིམ་མས་བཞུད་པ་མ་བཏང་ཞིང༌། །ལྷ་བུ་གཞོན་ནུ་དྲུག་གིས་བསྟོད་གྱུར་པ། །དེའི་ཚེ་མཁས་ཆེན་ཁྱེད་ལ་བདག་ཕྱག་འཚལ།
།ཞེས་སོ།། །།༈ ལྔ་པ་བཙུན་མོའི་འཁོར་གྱིས་རོལ་པ་ནི། དེ་ནས་བྱང་ཆུབ་སེམས་དཔའ་ལོ་བཅོ་ལྔ་བཞེས་པའི་ཚེ། ཡབ་ལ་སོགས་པས་འཁོར་ལོའི་བསྒྱུར་བའི་གདུང་མི་བཅད་པའི་ཕྱིར།
ཁབ་བཞེས་པར་ཞུས་པ་དང༌། དེས་འདི་སྙམ་དུ། འདོད་པའི་སྐྱོན་རྣམས་མཐའ་ཡས་བདག་གིས་རིག །འཐབ་མོ་འཁོན་བཅས་མྱ་ངན་སྡུག་བསྔལ་རྩ། །འཇིགས་བྱེད་དུག་གི་ལོ་མ་དང་འདྲ་སྟེ། །མེ་དང་འདྲ་ཞིང་རལ་གྲིའི་སོ་དང་འདྲ།
།འདོད་པའི་ཡོན་ཏན་བདག་འདོད་མ་ཡིན་ཏེ། །བདག་ནི་བུད་མེད་ཚོགས་དང་མཛེས་མ་ཡིན། །བསམ་གཏན་ཏིང་འཛིན་བདེ་བས་ཞི་སེམས་སུ། །བདག་ནི་མི་སྨྲ་ནགས་ཚལ་གནས་པར་བྱ།
།ཞེས་ཏེ་མ་གནང་བ་དང་༑སླར་ཡང་བསམ་པ། ལྗན་ལྗིན་འདམས་གྱི་གྲོང་ནས་པདྨའི་འདབ་མ་རྒྱས།། མི་རྣམས་གང་བའི་གནས་ནས་རྒྱལ་པོས་མཆོད་པ་ཐོབ། །སྔོན་ཚེ་རྒྱལ་བ་རྣམས་ཀྱང་བཙུན་མོའི་འཁོར་ནས་ནི། །མངོན་པར་བྱུང་ནས་ཞི་བ་རབ་ཏུ་ཐོབ་པ་ཡིན།།
སྙམ་དུ་དགོངས་ནས་ཞལ་གྱིས་བཞེས་པ་དང༌། །དེའི་ཚེ་རྒྱལ་པོས་བྲམ་ཟེ་མདུན་ན་འདོན་ལ་ཁྱེད་སེར་སྐྱའི་གྲོང་ཁྱེར་དུ་སོང་ལ་ཡོན་ཏན་དང་ལྡན་པའི་བུ་མོ་ལྟོས་ཤིག་ཅེས་བསྒོ་བ་དང༌།
བྱང་ཆུབ་སེམས་དཔས་བུ་མོའི་ཡོན་ཏན་བྲིས་ཏེ་བསྐུར་བ༑ ཤཱཀྱ་ལག་ན་བེ་ཅོན་གྱི་བུ་མོ་ས་འཚོ་མ་མཐོང་ནས་གཏད་པ་དང༌། བུ་མོས་སྨྲས་པ། བྲམ་ཟེ་ཡོན་ཏན་འདི་དག་བདག་ལ་ཀུན་ཚང་གི
།གལ་ཏེ་གཞོན་ནུ་

བཞེད་ན་ཕྱི་བཤོལ་མ་མཛད་པར། །བརྒྱ་ལ་སྐྱེ་བོ་གཞན་དང་བཞུགས་པར་གྱུར་ཡང་འདའོ། །ཞེས་སོ། །དེ་ནས་ཡབ་ཀྱིས་བུ་མོ་རྣམས་ལ་དགའ་སྟོན་བྱིན་པའི་ཚེ་ས་འཚོ་མས་བྱང་སེམས་དང་ལྷ། བདག་གིས་ཅི་ནོངས་ཞེས་པ་ལ།
ཁྱོད་ཕྱིས་ཏེ་འོངས་སོ་ཞེས་སོར་གདུབ་སྦྱིན་པ་མ་འདོད་པ་དང་དེ་རྣམས་རྒྱལ་པོ་ལ་བརྗོད་དོ།། དེ་ནས་རྒྱལ་པོས་ལག་ན་བེ་ཅོན་ལ་བུ་མོ་བྱིན་ཅིག་ཅེས་སྤྲིངས་པ་དང༌། ལག་ན་བེ་ཅོན་གྱིས་སྨྲས་པ།
ཁོ་བོའི་བུ་མོ་སྒྱུ་རྩལ་ཤེས་པ་ལ་གཏོང་གི་གཞན་ལ་མི་གཏོང་ངོ་ཞེས་པ་དང༌། རྒྱལ་པོ་ཐུགས་མུག་པ་རྒྱལ་བུ་ཉིད་ཀྱིས་ཐོས་ནས་ལྷ་བདག་གིས་སྒྱུ་རྩལ་བསྟན་པར་བགྱིའོ་ཞེས་གསོལ་བ་དང༌། ཤཱཀྱ་ལྔ་བརྒྱ་ཙམ་ཚོགས་པ་ལ་ལག་ན་བེ་ཅོན་གྱིས་སྒྱུ་རྩལ་སུ་རྒྱལ་བ་དེས་ས་འཚོ་མ་ཁྱེར་ཅིག་ཅེས་བསྒོའོ།
།དེའི་ཚེ་བྱང་ཆུབ་སེམས་དཔའི་བཞོན་པ་ཁྲིད་པའི་གླང་པོ་ཆེ་ལྷ་སྦྱིན་གྱིས་མཐོང་ནས་ཁྲོས་ཏེ་ཐལ་མོས་བསད་པ་དང༌།
མཛེས་དགའ་བོས་འདི་ཡི་མཇུག་མ་ནས་བཟུང་སྟེ་གྲོང་ཁྱེར་གྱི་སྒོ་ནས་ཕྱིར་བོར་རོ། །དེ་ནས་བྱང་ཆུབ་སེམས་དཔའ་ཤིང་རྟ་ལ་བཞུགས་བཞིན་དུ་ཞབས་ཀྱི་མཐེ་བོས་གླང་པོ་ཆེ་དེ་རྒྱང་གྲགས་གཅིག་ཏུ་འཕངས་པ་དང༌།
ལྷ་རྣམས་ཀྱིས་ཚིགས་སུ་བཅད་དེ་སྨྲས་པ། གླང་པོའི་དབང་པོ་རྡོ་བཞིན་དུ་བཞུད་པ། །ཞབས་ཀྱི་མཐེ་བོས་གླང་པོ་དེ་བླངས་ཏེ༑ ༑ར་བ་བདུན་དང་འོབས་བདུན་རབ་འདས་ནས།
།གྲོང་ཁྱེར་དེ་ཡི་ཕྱི་རོལ་རྒྱང་རིང་འཕངས། །ཞེས་སོ། །གཞན་ཡང་བཙུན་མོའི་ཕྱིར་གཞོན་ནུ་ཐམས་ཅད་ཀྱིས་བྱིས་པ་ཀུན་གྱི་བཤེས་གཉེན་དཔང་དུ་བཞག་ཏེ་ཡི་གེ་དང༌། ཤཱཀྱ་སྲིད་སྒྲུབ་དཔང་དུ་བཞག་སྟེ་རྩིས་དང་མཚོན་ཆ་བསྐོར་བ་དང༌།
མཆོངས་པ་དང༌། བང་དང་༑ རྐྱལ་དང༌། མདས་སྟེང་གི་ནམ་མཁའ་ལ་ཡང་དང་ཡང་དུ་འཕངས་པས་

མདའ་རྣམས་གཅིག་ནས་གཅིག་ཏུ་བརྒྱུད་དེ་ས་ལ་ལྷུང་བ་དང༌། ཀུན་དགའ་བོས་རྒྱང་གྲགས་བཞི་དང༌། ལྷ་སྦྱིན་གྱིས་དཔག་ཚད་གཅིག་དང༌། མཛེས་དགའ་བོས་ཕྱེད་དང་གཉིས་དང༌། ལག་ན་བེ་ཅོན་གྱིས་དཔག་ཚད་གཉིས་ཀྱི་ཕ་རོལ་དུ་ལྕགས་ཀྱི་རྔ་རེ་རེ་འབེན་དུ་བཙུགས་ཏེ་འཕངས་པས་རང་གི་ལ་ཕོག་ནས་ཐལ་གྱིས་བྱུང་བ་དང༌།
བྱང་ཆུབ་སེམས་དཔས་དཔག་ཚད་ཕྱེད་དང་གསུམ་གྱི་ཕ་རོལ་དུ་ལྕགས་རྔ་གཅིག་དང༌། ཤིང་ཏཱ་ལ་བདུན་དང་ལྕགས་ཀྱི་ཕག་རྒོད་ཀྱི་གཟུགས་གཅིག་བཙུགས་ཏེ།
གདན་ལས་མ་བཞེངས་རྩོལ་བ་མ་མཆིས་པར། །ཐུབ་པས་གནམ་རུ་འདི་འདྲ་བདུངས་པ་ལས། །གདོན་མི་འཚལ་བར་དགོངས་པ་རྫོགས་གྱུར་ཏེ། །བདུད་ཀྱི་སྡེ་བཅོམ་མྱུར་དུ་ཐུབ་པར་བྱོན།
།ཞེས་པས་མེས་སེང་གེ་འགྲམ་གྱི་གནམ་རུ་ཞེས་བྱ་བ་སོར་མོ་གཅིག་གིས་བདུངས་ནས་འཕངས་པས། འབེན་སྔ་ཕྱི་ཐམས་ཅད་ལས་ཐལ་ཏེ་ས་ལ་ནུབ་ནས་ཁུང་བུ་ཞིག་བྱུང་བས་མདའ་ཆུ་ཁྲོན་པ་ཞེས་གྲགས་སོ།
།དེ་ནས་ཤཱཀྱ་སུམ་ཅུ་རྩ་གཉིས་ཀྱིས་སྟོབས་འགྲན་པ་ན༑ ཕྱག་གཡས་པས་ལྷ་སྦྱིན་ནམ་མཁའ་ལ་བསྐོར་ཏེ་འཕངས་ནས་ལུས་ལ་གནོད་པ་མེད་པར་བྱིན་གྱིས་བརླབས་པས། རྒྱལ་བུ་ཉིད་མཆོག་ཏུ་འཕགས་པར་གྱུར་པ་དང་ཐམས་ཅད་ངོ་མཚར་དུ་གྱུར་ཏེ།
ཕྱོགས་བཅུའི་སེམས་ཅན་གང་རྣམས་ཇི་སྙེད་པ། །དེ་དག་གྱད་ཆེན་སྟོབས་པོ་ཆེ་འདྲ་ལ། །ཅིག་ཅར་སྐྱེས་བུའི་མཆོག་ལ་རུབ་གྱུར་ཀྱང༌། །རེག་པ་ཙམ་གྱིས་ས་ལ་འགྱེལ་བར་འགྱུར།
།ཞེས་པ་དང་༑ འདི་ནི་ས་ཡི་སྙིང་པོ་སྔོན་གྱི་སངས་རྒྱས་གདན་ལ་བཞུགས། །ཞི་གནས་གནམ་རུ་ཐོགས་ཤིང་སྟོང་པ་བདག་མེད་མདའ་རྣམས་ཀྱིས། །ཉོན་མོངས་དགྲ་རྣམས་བཅོམ་སྟེ་ལྟ་བའི་དྲ་བ་དྲལ་ནས་སུ།
།བྱང་ཆུབ་དམ་པ་ཞི་བ་རྡུལ་མེད་མྱ་

ངན་འདས་པ་ཐོབ། །ཅེས་སོ། །དེ་ནས་སྐྱེ་བ་ལྔ་བརྒྱ་སྨོན་ལམ་བཏབ་པའི་ཤཱཀྱ་ས་འཚོ་མ་དང༌། བྲམ་ཟེ་དྲིལ་བུ་སྒྲའི་བུ་མོ་གྲགས་འཛིན་མ། བྲམ་ཟེ་ལེགས་པར་དུལ་གྱི་བུ་མོ་ལེགས་སྐྱེས་མ་དང༌། རི་དྭགས་འཛིན་མ་སྟེ།
གཙུན་མོའི་གཙོ་མོ་ཉི་ཁྲི་དང་རྒྱ་ཆེར་རོལ་པ་ནས་བརྒྱད་ཁྲི་བཞི་སྟོང་ཟེར་བཅས་པ་ཁབ་ཏུ་བཞེས་ཏེ། དགའ་བ་རོལ་བར་སྤྱོད་དོ། །གལ་ཏེ་ལྷ་སྦྱིན་འདི་རྟག་པར་གནོད་པ་སྐྱེལ་བས་དགྲ་མ་ཡིན་ནམ་སྙམ་ན་མ་ཡིན་ཏེ།
དམ་པའི་ཆོས་པདྨ་དཀར་པོ་ལས། ལྷ་སྦྱིན་འདི་ནི་ང་ཡི་དགེ་བའི་བཤེས་གཉེན་ཏེ། །ལྷ་སྦྱིན་ལ་བརྟེན་ང་ཡི་ཕ་རོལ་ཕྱིན་དྲུག་རྫོགས་ཕྱིར་རོ། །ཞེས་སོ།། །།༈ དྲུག་པ་ངེས་པར་འབྱུང་བ་ནི།
བྱང་ཆུབ་སེམས་དཔའ་དུས་ལས་མི་འདའ་ཡང་ཕྱོགས་བཅུའི་སངས་རྒྱས་ཀྱིས་བསྐུལ་བ་ཆོས་ཉིད་ཡིན་པས། ནམ་མཁའི་སིལ་སྙན་གྱི་སྒྲ་ལས། རྒྱ་ཆེ་རོལ་པ་ལས། སྡུག་བསྔལ་བརྒྱས་གང་སེམས་ཅན་མཐོང་ནས་ནི།
།འགྲོ་བའི་མགོན་དང་སྐྱབས་དང་གནས་གྱུར་ཞིང༌། །ཕན་བྱེད་མཆོག་དང་དཔུང་གཉེན་གྱུར་ཅིག་ཅེས། ཁྱོད་ཀྱིས་སྔོན་ནི་སྨོན་ལམ་དེ་སྐད་བཏབ༑ ༑འཆི་མེད་མྱ་ངན་མེད་པར་སངས་རྒྱས་ནས།
།སྔོན་གྱི་སྨོན་ལམ་ཚིག་མཆོག་དྲན་གྱིས་ལ། །གྲོང་ཁྱེར་འདི་ནས་མྱུར་དུ་མངོན་པར་བྱུང༌། །ཞེས་བསྐུལ་བ་གསན་པ་དང༌། ཞག་བདུན་ན་རབ་ཏུ་བྱུང་བར་བཞེད་པས། སྐྱེད་མོས་ཚལ་དུ་གཤེགས་པ་ན་གྲོང་ཁྱེར་གྱི་ཕྱོགས་བཞི་དང༌།
དབུས་སུ་ནགས་ཚལ་གྱི་ལྷས་སྤྲུལ་པའི་སྐྱེ་རྒ་ན་འཆི་དང༌། དགེ་སྦྱོང་གི་དངོས་པོ་གཟིགས་པ་ལ་མཁྱེན་བཞིན་དུ་འདུན་པ་ལ་དྲིས་ཏེ། བདག་ཀྱང་སྡུག་བསྔལ་འདི་ལྟ་བུ་མྱོང་བར་འགྱུར་སྙམ་ནས༑
ཡབ་ཡུམ་ལ་ཞུས་པས་མ་གནང་སྟེ། འདོད་པའི་ཡོན་ཏན་གྱིས་བྲིད་ཅིང་

ཁང་བཟང་དུ་བཅུག་ནས། ཕྱོགས་རྣམས་ཤཱཀྱ་ལྔ་བརྒྱས་བསྲུངས་པ་དང༌། དེའི་ནམ་མཁའ་ལ་ལྷ་རྣམས་ཀྱིས། ད་སྟེ་ཞག་བདུན་ན་བྱང་ཆུབ་སེམས་དཔའ་གྲོང་ཁྱེར་གྱི་ཕྱིར་མ་གཤེགས་ན་འཁོར་ལོས་བསྒྱུར་བའི་རྒྱལ་པོར་འགྱུར་ལ།
གལ་ཏེ་གཤེགས་ན་སངས་རྒྱའོ་ཞེས་ནུབ་རེ་བཞིན་སྒྲོགས་སོ། །དེ་ནས་ཞག་བདུན་འདས་པའི་མཚན་མོ་ནམ་ཕྱེད་ན། སུམ་ཅུ་རྩ་གསུམ་གྱི་ལྷ་རྣམས་ཀྱིས་མི་རྣམས་གཉིད་མཐུག་པོ་ལ་བཀོད་པ་དང༌།
བྱང་ཆུབ་སེམས་དཔས་ཡབ་ལ། ལྷ་གཅིག་བདག་ནི་མངོན་པར་བྱུང་བའི་དུས་བབ་རིག །གེགས་ཀྱང་མི་མཛད་མི་དགྱེས་པར་ཡང་མ་མཛད་ཅིག །རྒྱལ་པོ་གཉེན་བཅས་ཡུལ་འཁོར་བཅས་ཏེ་གློད་པར་མཛོད༑ ༑ཅེས་ཞུས་པས།
ཡབ་ཀྱིས་གཞོན་ནུ་དེ་སྐད་མ་སྨྲ་ཞིག་ཁྱོད་ཅི་འདོད་པ་སྦྱིན་ནོ། །ཞེས་པ་ལས། བདག་ནི་སྐྱེ་རྒ་ན་འཆི་མེད་པར་འཚལ་ལོ་ཞེས་གསུངས་པས༑འདི་ནི་ངེས་པར་མངོན་པར་འབྱུང་ངོ་སྙམ་ནས། ཕན་བྱེད་འགྲོ་ན་ཐར་བྱེད་རྗེས་སུ་ཡི་རང་བའོ།
ཁྱོད་ཀྱི་བསམ་པ་རྣམས་ནི་ཡོངས་སུ་རྫོགས་གྱུར་ཅིག །ཞེས་གནང་བ་བྱིན་ནོ། །དེ་ནམ་ཕྱེད་ཀྱི་སྐར་མ་རྒྱལ་མངོན་དུ་གྱུར་པ་ན་ཁང་པའི་སྟེང་དུ་བྱོན་ཏེ། ཕྱོགས་བཅུའི་སངས་རྒྱས་རྣམས་ལ་ཕྱག་འཚལ་ནས་གསོལ་བ་བཏབ་སྟེ།
ང་ཡི་བཀྲ་ཤིས་དོན་ཀུན་གྲུབ་འདི་ནི། །དོན་ནུབ་གདོན་མི་ཟ་བར་འགྲུབ་འགྱུར་གྱིས། །འདུན་པ་ཕྱི་ཤོལ་མ་བྱེད་ལ་གོར་དུ། །རྟ་རྒྱལ་རྒྱན་གྱིས་བརྒྱན་པ་ང་ལ་བྱིན།
།ཞེས་གསུངས་པ་དང༌། འདུན་པས་ཁྱོད་ནི་དུས་ཚོད་མཁྱེན་པ་ལགས་ན་ཅིའི་སླད་དུ་བཀའ་བསྩལ། ཞེས་པ་ལ། འདྲེན་པ་ང་ནི་གཞན་དོན་འཚལ་བ་ན། །བྱང་ཆུབ་རྒ་ཤི་མེད་པའི་དོན་ཐོབ་ནས།
།འགྲོ་བ་བསྒྲལ་བར་བྱ་ཞེས་ཡུན་རིང་ནས། །སྨོན་ལམ་བཏབ་པ་དེ་ཡི་དུས་ལ་བབས། །ཞེས་གསུངས་

ནས་བསྔགས་ལྡན་ཆིབས་ཏེ་རྒྱལ་པོ་ཆེན་པོ་བཞིས་རྟའི་རྨིག་པ་བཞི་ལས་བཏེག་ནས༑ བརྒྱ་བྱིན་དང་ཚངས་པས་ལམ་བརྒྱན་ཏེ། ལྷ་དང་ཀླུ་དང་གནོད་སྦྱིན་དང་དྲི་ཟ་ལ་སོགས་པས་མཆོད་པ་བྱེད་ཅིང༌། ནམ་མཁའ་ལ་གཤེགས་ཏེ་དཔག་ཚད་དྲུག་གི་ཕ་རོལ་མཆོད་རྟེན་རྣམ་དག་གི་དྲུང་དུ་ཕྱིན་པ་དང༌།
དྲང་སྲོང་ཆེན་པོ་དགེ་བ་སྟོང་དག་སྤྱད་པ་དང༌། །ནམ་ཕྱེད་ནས་ནི་དཔག་ཚད་དྲུག་ཏུ་སོང་གྱུར་ནས། ། འདུན་པ་དེ་ལ་རྟ་མཆོག་དང་ནི་རྒྱན་རྣམས་གཏད།
།འདུན་པ་འདི་དག་ཁྱེར་ལ་སེར་སྐྱའི་གྲོང་སོང་ཞིག །ཡབ་དང་ཡུམ་དག་ལ་ཡང་ང་ཡི་ཚིག་གིས་ནི། །གཞོན་ནུ་སོང་གི་སླར་ཡང་ཐུགས་ངན་མ་མཛད་ཅིག །བྱང་ཆུབ་སངས་རྒྱས་ནས་ནི་སླར་འདིར་མཆི་བར་བྱེད།
།ཆོས་རྣམས་གསན་ནས་ཐུགས་ཀྱང་ཞི་བར་འགྱུར། །ཞེས་སྨྲོས་ཤིག་ཅེས་པས་རྟ་དང་ན་བཟའ་དང་རྒྱན་རྣམས་འདུན་པ་ལ་གཏད་དེ། རྒ་ཤི་མེད་པའི་གནས་མཆོག་འཆི་མེད་པ། །བྱང་ཆུབ་དམ་པ་ང་ཡིས་མ་ཐོབ་བར།
།ང་ནི་སེར་སྐྱའི་གྲོང་ཁྱེར་མངོན་ཕྱོགས་དོར། །འགྲེང་འདུག་ཉལ་དང་འཆག་པར་མི་བྱའོ༑༑ཞེས་གསུངས་པ་དང༌། འདུན་པས་བདག་ལ་ཆད་པས་གཅོད་དུ་མཆིའོ། ། ཞེས་པ་ལ། ང་ལ་བྱམས་པ་བཞིན་དུ་ཁྱོད་ལ་བྱམས་པར་འགྱུར་གྱིས་གསུངས་པ་དང་༑
འདུན་པས་དེར་མཆོད་རྟེན་བརྩིགས་པས་འདུན་པ་ཕྱིར་ལོག་གི་མཆོད་རྟེན་ཞེས་གྲགས་སོ། །དེ་ནས་བྱང་ཆུབ་སེམས་དཔའ་རལ་གྲི་ཤུབས་ནས་ཕྱུང་སྟེ་ཉིད་ཀྱི་དབུ་སྐྲ་བཞར་བ་སུམ་ཅུ་རྩ་གསུམ་གྱི་ལྷ་རྣམས་ཀྱིས་གསེར་གྱི་གཞོང་པར་བླངས་ཏེ།
མཆོད་རྟེན་བྱས་ནས་དུས་རྒྱུན་དུ་མཆོད་པ་བྱེད་དོ། །གཙུག་ཕུད་ཀྱི་མཆོད་རྟེན་ཞེས་ཟེར་རོ། །དེའི་ཚེ་གཙང་མའི་རིས་ཀྱི་ལྷའི་བུ་དྲི་མ་མེད་པ་ཞེས་བྱ་བ་མངོན་པར་སྤྲུལ་པ་ལས་ངུར་སྨྲིག་བླངས་ཏེ།
རང་བྱུང་གི་བསྙེན་པར་

རྫོགས་པར་མཛད་པ་དང་པོ་དེ་ཡང་འདུན་པས་མཐོང་ནས། མཆོད་རྟེན་བརྩིགས་པས་ངུར་སྨྲིག་བླངས་པའི་མཆོད་རྟེན་ཞེས་གྲགས་སོ། །དེ་ནས་འདུན་པས་གྲོང་ཁྱེར་སེར་སྐྱར་ཕྱིན་ནས་དོན་རྣམས་བསྙད་པས་ཐམས་ཅད་ཀྱི་མྱ་ངན་ཞི་བར་གྱུར་ཏོ༑༑
༑༑༈ བདུན་པ་དཀའ་བ་སྤྱད་པ་ནི། དེ་ནས་ཕྱི་རོལ་པའི་ལྟ་སྤྱོད་ལམ་མ་ཡིན་པར་བསྟན་པའི་དོན་དུ། མཐར་གྱིས་གྲོང་ཁྱེར་ཡངས་པ་ཅན་འཇིག་རྟེན་ན་གདམས་ངག་ཆེ་བར་གྲགས་པ།
སྒྱུ་རྩལ་ཤེས་ཀྱི་བུ་རིང་འཕུར། ཁྱོད་ལ་ཚངས་པར་སྤྱད་པ་སྤྱོད་དོ། །ཞེས་པ་དང༌། དེས་ཀྱང་ཅི་ཡང་མེད་པའི་ཆོས་བསྟན་ཏེ། སློབ་མ་ལ་ཆོས་སྟོན་དུ་བཅུག་པ་དང་དེས་སུན་ཕྱུང་ནས་རིམ་གྱིས་མ་ག་དྷཱའི་རྒྱལ་པོ་གཟུགས་ཅན་སྙིང་པོ་དགའ་བར་བྱས་ཏེ།
དེའི་རེངས་བྱེད་ཀྱི་བུ་ལྷག་སྤྱོད་དག་རྒྱལ་པོའི་ཁབ་ན་སློབ་མ་མདུན་བརྒྱ་ལ་འདུ་ཤེས་མེད་མིན་གྱི་ཆོས་སྟོན་པའི་གདམས་ངག་བསྒོམས་ཏེ། དེ་དག་མངོན་དུ་གྱུར་ནས་གྲོགས་དག་ཁྱོད་ཀྱི་ལམ་འདི་ངེས་པར་འབྱུང་བ་མ་ཡིན།
འགོག་པ་མ་ཡིན། ཞི་བ་མ་ཡིན། འདོད་ཆགས་དང་བྲལ་བ་མ་ཡིན་ཞེས་སུན་ཕྱུང་བ་དང༌། དེ་དག་གི་འཁོར་ལས་ཡོངས་སུ་ཆད་པའི་སློབ་མ་ལྔ་སྡེ་དང་འགྲོགས་ཏེ།
མ་ག་དྷཱའི་རི་ག་ཡའི་རྩར་ཕྱིན་པས་དཔེར་ན་གཙུབས་ཤིང་དང་གཙུབས་སྟན་རློན་པ་ཆུར་བཅུག་སྟེ་གཙུབས་ན་མེ་མི་འབྱུང་བ་བཞིན་དུ། དགེ་སློང་དང་བྲམ་ཟེ་རྣམས་ཀྱི་ལུས་སེམས་རྣམ་པར་གཡེངས་ཏེ།
འདོད་པ་ལ་ཞེན་ཅིང་སྲེད་པས་ཡེ་ཤེས་མི་འཐོབ་བོ། །ཡང་དཔེར་ན་གཙུབས་ཤིང་དང་གཙུབས་སྟན་ཆུར་མ་བཅུག་ཀྱང་རློན་པས་མེ་མི་འབྱུང་བ་བཞིན་དུ་དེ་དག་གི་ལུས་སེམས་དབེན་པར་གནས་ཀྱང་འདོད་པ་ལ་སྲེད་ཅིང་ཆགས་པས་ཡེ་

ཤེས་མི་འཐོབ་བོ། །ཡང་དཔེར་ན་དེ་གཉིས་སྐམ་པོ་ལ་གཙུབས་པས་མེ་འབྱུང་བ་བཞིན་དུ། དེ་དག་གི་ལུས་སེམས་དབེན་པ་ལ་གནས་ཏེ་འདོད་པ་ལ་མ་ཆགས་པས་དཀའ་བ་སྤྱད་ན་ཡེ་ཤེས་འཐོབ་བོ་ཞེས་དཔེ་གསུམ་གྱིས་སྔར་མ་ཤེས་པའི་ཆོས་ཤེས་པར་གྱུར་ཏོ།
།དེ་ནས་ཚུལ་ཁྲིམས་དང་རྟུལ་ཞུགས་མཆོག་ཏུ་འཛིན་པའི་ཡོངས་སུ་གདུང་བས་དགའ་བ་ཚོལ་བ། ཉ་ལྕིབས་དང༌། བ་གླང་གི་ལྕི་བ་ཟ་བ་དང༌། སྐྲའི་ལྭ་བ་གོན་པ་དང༌། གཅེར་བུ་མགོ་བྲེག་པ་དང༌།
མེ་ལྔ་བསྟེན་པ་ལ་སོགས་པའི་མུ་སྟེགས་ཅན་རྣམས་སུན་དབྱུང་བའི་ཕྱིར། ལྟེང་རྒྱས་གྱི་ཤར་ཕྱོགས་འཇུག་ངོགས་བདེ་བའི་ཀླུང་ནཻ་རཱཉྫ་ནའི་ཀླུང་འགྲམ་དུ། ཟས་དང་སྐོམ་བཅད་དེ་ཏིལ་ཕྱེད་ཕྱེད་ཙམ་གསོལ་ནས་བྱ་དཀའ་བའི་སྤྱོད་པས་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་སྙོམས་པར་ཞུགས་སོ།
།དེ་ནི་བསམ་གཏན་བཞི་པའི་ཏིང་ངེ་འཛིན་ཏེ། དེའི་ཚེ་ལྷ་དང་མི་ཕྲག་ཁྲིག་ཕྲག་བཅུ་གཉིས་ཐེག་པ་གསུམ་ལ་བཀོད་དོ།
།དེའི་ཚེ་བདུད་ཀྱིས་དཔག་ཚད་བརྒྱད་ཅུ་དམག་གིས་བཀང་སྟེ་གླགས་བཙལ་ཀྱང་སྐབས་མ་རྙེད་ནས། མི་སྣང་བར་གྱུར་ཏོ། །དེ་ནས་དུས་གསུམ་གྱི་སངས་རྒྱས་ཀྱི་ཐུགས་ཀྱི་འོད་ཟེར་གྱིས་བསླངས་པ་དང༌།
ཚུལ་འདིས་བྱང་ཆུབ་མངོན་དུ་བྱ་བར་མི་ནུས་སྙམ་ནས་དེ་ལས་བཞེངས་པ་དང༌། ཞིང་པའི་བུ་མོ་ལེགས་སྐྱེས་མ་ལྷ་རྣམས་ཀྱིས་བསྔགས་ཏེ། གསེར་གྱི་གཞོང་པ་འབྲས་ཆན་དང་འོ་མས་བཀང་ཏེ་ཕུལ་བ།
ཆུ་གླིང་ལ་ཀླུའི་བུ་མོས་ཁྲི་བཤམས་པ་ལ་བཞུགས་ཏེ་གསོལ་ནས་སྣོད་ཆུ་ལ་བོར་བ་ཀླུའི་རྒྱལ་པོ་རྒྱ་མཚོས་ཁྱེར་བ་ལ། ནམ་མཁའ་ལྡིང་དུ་སྤྲུལ་ནས། འཕྲོག་པར་བརྩམ་པ་མ་མཐོང་བ་སླར་རང་ཉིད་ཀྱིས་བླངས་ཏེ་བརྒྱ་བྱིན་གྱིས་ཁྱེར་རོ།
།དེའི་ཚེ་ཐུབ་པའི་སྐུ་བརྟས་ཏེ་གསེར་གྱི་གཏན་པ་ཕྱིས་པ་ལྟ་བུར་གྱུར་པ་དང༌། ལྔ་སྡེ་མ་

དད་ནས་གོའུ་ཏ་མ་འོ་མ་འཐུང་པ་དང་འཚལ་བ་ལྷོད་པའོ་ཞེས་སྨྲ་ཞིང་ཝཱ་རཱ་ཎ་སཱིར་གནས་སོ།། །།༈ བརྒྱད་པ་བྱང་ཆུབ་སྙིང་པོར་གཤེགས་པ་ནི། དེ་ནས་ལྷ་རྣམས་ཀྱིས་ལམ་དང་བྱང་ཆུབ་སྙིང་པོ་ལེགས་པར་བརྒྱན་པའི་ནང་དུ་ཡང་ལྷ་དང་ལྷ་མོ་རྣམས་ཀྱིས་བྱང་ཆུབ་ཀྱི་ཤིང་བརྒྱད་ཁྲི་ཡོངས་འདུ་ས་བརྟོལ་ལྟ་བུ་བསྐྱེད་པར་བདེ་བར་གཤེགས་ཏེ།
རྡོ་རྗེའི་གདན་དུ་རྩྭ་བཏིང་བ་ལ་བཞུགས་པར་དགོངས་ནས༑རྩྭ་འཚོང་བཀྲ་ཤིས་ལ།
བཀྲ་ཤིས་རྩྭ་དག་ང་ལ་མྱུར་དུ་བྱིན། །དེ་རིང་ང་ལ་རྩྭ་ཡིས་དོན་ཆེན་འགྱུར། །དཔུང་དང་བཅས་པའི་བདུད་ནི་བཅོམ་ནས་སུ། །བྱང་ཆུབ་ཞི་བ་དམ་པ་འཐོབ་པར་འགྱུར། །གང་གི་ཆེད་དུ་ང་ཡིས་བསྐལ་སྟོང་དུ།
། སྦྱིན་དང་དུལ་དང་སྡོམ་དང་གཏོང་བྱས་དང༌། །ཚུལ་ཁྲིམས་བརྟུལ་ཞུགས་དཀའ་ཐུབ་རབ་སྤྱད་པ། །དེ་ནི་དེ་རིང་ང་ཡིས་འཐོབ་པར་འགྱུར། །ཞེས་ཏེ། རྩྭ་ཀུ་ཤ་རྨ་བྱའི་མགྲིན་པ་ལྟར་སྔོ་ཞིང་འཇམ་ལ་དྲི་ཞིམ་པ་ལྕང་ལོ་ལྟར་གཡས་སུ་འཁྱིལ་བ་ཆག་གང་བླངས་ནས་ཐུབ་པ་ཉིད་ཀྱིས་བྱང་ཆུབ་ཀྱི་ཤིང་དྲུང་དུ་མ་འཁྲུགས་པར་བཏིང་པ་ལ་ཤར་དུ་གཟིགས་ཏེ།
སྐུ་དྲང་པོར་བསྲངས་ནས་དགོངས་པ་མངོན་དུ་བཞག་སྟེ་སྐྱིལ་མོ་ཀྲུང་དུ་བཞུགས་ནས།
སྟན་འདིར་བདག་གིས་ལུས་འདི་སྐམས་ཀྱང་རུང༌། །པགས་པ་རུས་པ་ཤ་རྣམས་ཞིག་གྱུར་ཀྱང༌། །བསྐལ་མང་རྙེད་དཀའི་བྱང་ཆུབ་མ་ཐོབ་བར། །སྟན་འདི་ལས་ནི་ལུས་བསྐྱོད་མི་བྱའོ།
།ཞེས་དམ་བཅའ་མཛད་པ་ལ་ཕྱོགས་བཅུའི་བྱང་ཆུབ་སེམས་དཔའ་རྣམས་འདུས་པས་མཆོད་དོ། ། ༈ དགུ་པ་བདུད་བཏུལ་བ་ནི། དེ་ནས་སྲོད་ལ་སྨིན་མཚམས་ནས་བདུད་ཀྱི་དཀྱིལ་འཁོར་རྣམ་པར་འཇོམས་པ་ཞེས་བྱ་བའི་འོད་བཀྱེ་བ་དང༌།
འོད་དེས་སྟོང་

གསུམ་གྱི་བདུད་ཐམས་ཅད་ལ་ཁྱབ་ཅིང་མོག་མོག་པོར་བྱས་ནས་འོད་ལས་ཚིགས་སུ་བཅད་པ། སེམས་ཅན་ཤིན་ཏུ་དག་པ་བསྐལ་མང་སྤྱོད་སྤྱད་པ། །ཟས་གཙང་སྲས་པོས་རྒྱལ་སྲིད་དག་ནི་རབ་སྤངས་ཏེ། །ཕན་བྱེད་དེ་ནི་བདུད་རྩི་མངོན་པར་འདོད་ལས་བྱུང༌།
།བྱང་ཆུབ་ཤིང་དྲུང་འོང་གི་དེ་རིང་སྒྲིམཔར་གྱིས། ། ཞེས་བྱ་བ་བྱུང་བ་དང༌། རྒྱ་ཆེར་རོལ་པ་ལས་བདུད་གཞན་འཕྲུལ་དབང་བྱེད་ཀྱི་ལྷའི་རྒྱལ་པོ་དགའ་རབ་དབང་ཕྱུག་ཅེས་བྱ་བའི་སྡིག་ཅན་ལ་རང་གི་ཕྱོགས་མུན་པས་ཁྱབ་པ་དང༌།
བཀྲ་ཤིས་ཀྱི་དམ་པ་སྒོར་ལྷུང་བ་དང༌། སྒོ་བ་དགའ་བྱེད་མི་དགའ་བའི་སྒྲ་སྒྲོགས་པ་ལ་སོགས་པ་རྨི་ལྟས་ངན་པ་སུམ་ཅུ་རྩ་གཉིས་ཀྱང་བྱུང་ནས།
བདུད་ཀྱི་དམག་ཁྲི་ཕྲག་དྲུག་ཅུ་ཞེས་པ་ནི་རིམ་པ་བཞིན་དུ་སྤྲུལ་པ་དང་རང་རྒྱུད་པ་ལ་དགོངས་གསུང༌།དཀ༷འ་བ་འདུསཞེས་དང་བྱེ་བ་ཕྲག་སུམ་ཅུ་དྲུག རྒྱ་ཆེར་རོལ་པ་ལས་སྡིག་ཅན་གྱི་བུ་དེད་དཔོན་ཞེས་བྱ་བའི་ཚིག་མ་ཉན་པར་བདུད་རེ་རེ་དཔག་ཚད་བརྒྱད་འོད་ཟེར༷་ལུང་ཕྲན་ཚེགས།ཏེ།
གནོད་སྦྱིན་གྲུལ་བུམ་དང་ནི་ལྟོ་འཕྱེའི་གཟུགས། །སྲིན་པོའི་གཟུགས་དང་ཤ་ཟ་ཡི་དྭགས་གཟུགས། ། འཇིག་རྟེན་མི་སྡུག་དྲན་གཟུགས་ཇི་སྙེད་པ།
།ཐམས་ཅད་བརྡ་ཡི་དལ་ནི་སྤྲུལ་པ་བྱས། ། ཞེས་པ་དང༌། ཕྱོགས་རྣམས་ཀུན་ནས་རི་ཡི་ཕྲེང་བ་དང༌། །མཁའ་ལས་བྲག་དང་མཚོན་གྱི་ཆར་པ་དང༌། །རྡོ་རྗེ་འབར་བ་མཚོན་ཆར་ཕབ་པ་ཡིས།
།ཤཱཀྱའི་བུ་དེ་ཐལ་བར་བརླག་པར་བྱ། །ཞེས་འདོད་ཆགས་དང་མ་བྲལ་བས། མཐོང་ཞིང་ཐོས་ན་སྙིང་ཚལ་པ་བརྒྱར་འགས་པ་ཤིན་ཏུ་འཇིགས་པའི་ཆ་བྱད། མི་སྙན་པའི་སྒྲ་སྣ་ཚོགས་སྒྲོགས་ཀྱང༌།
ཤཱཀྱའི་རྒྱལ་པོ་རྟེན་ཅིང་འབྲེལ་པའི་ཆོས། །དངོས་པོ་མེད་པའི་ངོ་བོ་ཉིད་རྟོགས་ཏེ། །ནམ་མཁའ་ལྟ་བུའི་སེམས་དང་རབ་ལྡན་པས། ། གཡོན་ཅན་དཔུང་ཚོགས་དག་གིས་རྫི་བ་མེད། །ཅེས་པས་བྱང་ཆུབ་སེམས་དཔའ་

ལ་འཇིགས་པའམ། ཡ་ང་བའམ་བག་ཚ་བ་མེད་ཅིང་མཚོན་ཆ་ལ་སོགས་པ་བསྣུན་པས་ཀྱང༌། བྱམས་ལྡན་ཐུབ་པ་དེ་ཡི་སྐུ་ལ་ནི། །མེ་དང་དུག་དང་མཚོན་གྱིས་མི་ཚུགས་ཤིང༌། །མཚོན་ཆ་འཕངས་པའང་མེ་ཏོག་ཉིད་གྱུར་ཏེ།
།འདི་ལྟར་དེ་ཡིས་བྱམས་ཆེན་བསྒོམ་ཕྱིར་རོ། །ཞེས་པའི་ཚུལ་གྱིས་གནོད་པར་མ་གྱུར་ལ། བདུད་ཀྱི་བུ་མོ་བཞིན་མཛེས་མ་དག་ཀྱང་རྒན་མོར་བསྒྱུར་ཏོ། །དེ་ནས་སྡིག་ཅན་གྱི་བུ་སྟོང་ལས་བློ་གྲོས་བཟང་པོ་དང་ངན་པ་ལ་སོགས་པ་བྱང་ཆུབ་སེམས་དཔའ་དང་ཕའི་ཕྱོགས་གཉིས་སུ་ཆད་དེ།
ཕའི་ཕྱོགས་གཟི་བརྗིད་དྲག་ཤུལ་ཅན་ཞེས་བྱ་བས༑ འབྲོག་གི་མེ་ལྕེ་ཆུང་ངུ་ཡིས། །ནགས་ཚལ་ཕུན་ཚོགས་བསྲེགས་པ་ལྟར། །
བདག་ནི་ཤཱཀྱའི་ལུས་བཟངས་ཀྱི། ཁོང་དུ་ཞུགས་ཏེ་བསྲེགས་པར་བགྱི། །ཞེས་སྨྲས་པ་དང༌། བྱང་ཆུབ་སེམས་དཔའི་ཕྱོགས་ཀྱི་མིག་བཟངས་ཞེས་པས། ཁྱོད་ནི་རི་རབ་ནང་ཞུགས་ཏེ། །ཐམས་ཅད་བསྲེགས་པར་ནུས་གྱུར་ཀྱང༌།
ཁྱོད་འདྲ་གངྒཱའི་བྱེ་སྙེད་ཀྱིས། །རྡོ་རྗེའི་ཐུགས་ལྡན་བསྲེགས་མི་ནུས། །ཞེས་བརྩད་པས་མ་ཐུབ་ཅིང༌། ཡང་བྱང་ཆུབ་སེམས་དཔས་སྡིག་ཅན་ཁྱོད་ཀྱིས་ནི་གཏན་པ་མེད་པའི་མཆོད་སྦྱིན་གཅིག་གིས་འདོད་པའི་དབང་ཕྱུག་གཞན་འཕྲུལ་དབང་བྱེད་ཐོབ་པར་ཟད་ལ།
ངས་ནི་མཆོད་སྦྱིན་བྱེ་བ་ཕྲག་ཁྲིག་བརྒྱ་སྟོང་དུ་མས་བྱང་ཆུབ་བརྙེས་སོ།། ཞེས་གསུངས་པ་དང༌། སྡིག་ཅན་གྱིས། སྔོན་ཆད་ཁོ་བོས་མཆོད་སྦྱིན་གཏན་པ་མེད༑
༑བྱས་པ་ལ་ནི་ཁྱོད་ཉིད་དཔང་ཡིན་ན། ཁྱོད་ལ་འདི་ན་དཔང་འགའ་ཡོད་མིན་པས། །སྨྲས་ཀྱང་དཔང་མེད་འདི་ནི་ཕམ་པ་ཡིན། །ཞེས་རྒྱུ་ལམ་བསྒྲུབ་པ་ལ་སྐུར་བ་བཏབ་པ་དང༌། བྱང་ཆུབ་སེམས་དཔས་ཕྱག་གཡས་པ་ས་ལ་བརྡབས་ཏེ༑ས་འདི་འགྲོ་བ་ཀུན་གྱི་གནས་ཡིན་ཏེ།
།རྒྱུ་དང་མི་རྒྱུ་ཉེ་རིང་མེད་པར་སྙོམས།།

འདི་ནི་བདག་གི་དཔང་སྟེ་རྫུན་མེད་པས། །ས་ཁྱོད་འདི་ལ་བདག་གི་དཔང་གྱིས་ཤིག ༑ཅེས་གསུངས་པས་ས་རབ་ཏུ་གཡོས་པ་དང༌། སའི་ལྷ་མོ་བརྟན་མ་གསེར་གྱི་མདོག་ཅན་ལུས་ཕྱེད་ཕྱུང་སྟེ། སྐྱེས་བུ་ཆེན་པོ་དེ་བཞིན་ཏེ།
དོན་འདི་བདག་ལ་མངོན་སུམ་ཡིན་མོད་ཀྱི་འོན་ཀྱང་བཅོམ་ལྡན་འདས་ཉིད་དཔང་དང་ཚད་མར་གྱུར་པ་ལགས་སོ། །ཞེས་པ་དང༌། སྡིག་ཅན་དཔུང་བཅས་སྒྲ་དེ་ཐོས་པ་ནས།། ནགས་སུ་སེང་གེའི་སྒྲ་བསྒྲགས་ཝ་ཚོགས་དང༌།
།བྱ་རོག་རྡོ་འཕངས་མོད་ལ་བྱེར་བ་བཞིན། །དངངས་སྐྲག་སྙིང་གས་ཙམ་དུ་ཐམས་ཅད་བྲོས། །ཞེས་པས་སྤོབས་པ་མེད་ནས་མི་སྣང་བར་གྱུར་ཏེ། དགའ་རབ་དབང་ཕྱུག་མྱ་ངན་གྱི་ཁང་བུར་ཞུགས་སོ།
།དེ་ནས་སྐབས་དེར་གཙང་མའི་རིས་ཀྱི་ལྷ་རྣམས་ཀྱིས་སྡིག་ཅན་ལ། ཁྱོད་ནི་ཁྲུང་ཁྲུང་རྒན་མོ་ལྟར་སེམས་དམའ་བའོ། །བྱ་རོག་ལྟར་མུ་ཅོར་སྨྲ་བའོ།། སེང་གེ་ལ་ཝ་ལྟར་བྲོས་སོ། །སྔགས་ཀྱིས་སྦྲུལ་ལྟར་ཚར་ཆོད་པའོ།
།ཞེས་པ་ལ་སོགས་པ་སྤྱོ་བ་བཅུ་དྲུག་གིས་སྨད་ཅིང༌། བྱང་ཆུབ་ཀྱི་ཤིང་གི་ལྷ་མོ་དཔལ་ལྡན་དང་༑ སྒེག་མ་ལ་སོགས་པ་བརྒྱད་ཀྱིས་བྱང་ཆུབ་སེམས་དཔའ་ལ། ཁྱོད་ནི་ཟླ་བ་ཉ་ལྟར་མཛེས་པའོ།
།ཉི་མ་ལྟར་ལྷང་ངེའོ། །པདྨ་ལྟར་རྒྱས་པའོ། །ཞེས་པ་ལ་སོགས་པ་བཅུ་དྲུག་གིས་བསྟོད་པ་ཡང་བྱས་སོ།། །།༈ བཅུ་པ་སངས་རྒྱས་པ་ནི། དེ་ནས་དགུན་ཟླ་ཐ་ཆུང་གི་གནམ་སྟོང་གི་ནམ་གྱི་ཆ་སྟོད་ལ་བསམ་གཏན་བཞི་མངོན་དུ་མཛད་ཅིང་གུང་ཐུན་ལ་མངོན་པར་ཤེས་པ་ལྔ་བསྐྱེད་ནས།
ཐོ་རངས་ཟག་པ་ཟད་པ་མངོན་སུམ་དུ་མཛད་དེ། ས་བཅུ་རྒྱུན་གྱི་ཐ་མ་རྡོ་རྗེ་ལྟ་བུའི་ཏིང་ངེ་འཛིན་སྐད་ཅིག་དང་ལྡན་པའི་ཤེས་རབ་ཀྱིས།
མཚམས་སྦྱོར་བའི་ཉོན་མོངས་པ་ས་བོན་དང་བཅས་པ་རྩ་བ་ནས་སྤངས་ཏེ། ཕུང་

པོའི་རྒྱུན་དེ་ཉིད་མ་དོར་བ་སྐུ་གསུམ་ཡེ་ཤེས་བཞི་དང་ལྡན་པ་ཉིད་དུ་མངོན་པར་རྫོགས་པར་སངས་རྒྱས་སོ། །དེའི་ཚེ་ཕྱོགས་བཅུའི་ཞིང་ཁམས་ཐམས་ཅད་གཡོས་པར་གྱུར་ཏེ། སྐྱེས་བུ་སེང་གེ་དེ་ཡིས་བདུད་དཔུང་བཅས་བཏུལ་ཏེ།
།སྟོན་པ་བསམ་གཏན་བདེ་བ་མངོན་དུ་མཛད་ནས་ནི། །གང་ཚེ་སྟོབས་བཅུའི༷་རིག་པ་བརྙེས་གྱུར་ཚེ། །ཕྱོགས་བཅུའི་སངས་རྒྱས་ཞིང་མང་བྱེ་བ་གཡོས་པར་གྱུར། ། ཞེས་སོ། །དེ་ནས་ཕྱོགས་བཅུའི་སངས་རྒྱས་རྣམས་ཀྱིས་ཕྱག་བརྐྱངས་ཏེ།
ཀ་ལ་པིང་ཀའི་དབྱངས་ཀྱིས། བདག་ཅག་ཇི་ལྟར་སངས་རྒྱས་པ། །དེ་ལྟ་ཁོ་ནར་ཁྱོད་སངས་རྒྱས། །དཔེར་ན་མར་དང་མར་ཉིད་ཀྱི། །ཉིང་ཁུ་མཚུངས་པ་བཞིན་དུ་གྱུར༑
༑ཞེས་གསུངས་ལ། འོག་མིན་མན་ཆད་ཀྱི་ལྷ་རྣམས་ཀྱིས་ཀྱང་མཆོད་ཅིང་བསྐོར་བ་བྱས་ནས་བསྟོད་དོ། །སྟོན་པས་ཀྱང་དང་པོ་ཁོ་ནར་ཚངས་པའི་དབྱངས་ཀྱིས༑ བསོད་ནམས་རྣམ་སྨིན་བདེ་སྟེ་སྡུག་བསྔལ་སེལ།
།བསོད་ནམས་ལྡན་པའི་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་ཆུབ་མངོན་སངས་རྒྱས༑ ༑མྱ་ངན་འདས་ཤིང་བསིལ་བའི་དངོས་པོ་ཐོབ། །ཅེས་སོ།། །།༈ བཅུ་གཅིག་པ་ཆོས་ཀྱི་འཁོར་ལོ་བསྐོར་བ་ལ་གསུམ་སྟེ།
དང་པོ་རྒྱུ་གསུམ་གྱིས་ཞག་བདུན་ཕྲག་བདུན་དུ་ཆོས་མ་གསུངས་པའི་ཚུལ་དང༌། བར་དུ་གདུལ་བྱ་རིགས་ཅན་གསུམ་བྱང་ཆུབ་གསུམ་ལ་བཀོད་པའི་དོན་གསུམ་གྱིས་ཆོས་ཀྱི་འཁོར་ལོ་གསུམ་གསུངས་པའི་ཚུལ་དང༌།
དེ་ལ་རྩོད་པ་སྤང་བའོ། །དང་པོ་ནི་དམ་པའི་ཆོས་ཁུངས་བཙུན་པའི༷་འབྱུང་དཀའ་བ་དང༌། སྟོན་པ་ལ་གུས་པ་དང་༑ སྐུལ་བ་པོའི་བསམ་པ་བསྐང་བའི་ཕྱིར་སངས་རྒྱས་ནས་ཞག་བཞི་བཅུ་རྩ་དགུར་ཆོས་མ་གསུངས་ཏེ།
དེ་ལ་ཞག་བདུན་ཕྲག་དང་པོ་ལ་འདི་སྙམ་དུ། ངས་

འདིར་ཐོག་མ་མེད་པའི་སྐྱེ་རྒ་ན་འཆིའི་སྡུག་བསྔལ་མ་ལུས་པ་ཐམས་ཅད་ཕྱུང་ངོ༌། ཞེས་སྐྱིལ་མོ་ཀྲུང་མ་གཤིགས་པ་ཉིད་དུ་བྱང་ཆུབ་ཀྱི་ཤིང་ལ་གཟིགས་པ་ནི་ཆོས་ཉིད་དེ། སངས་རྒྱས་སྟོབས་གནས་ལས་ཁམས་ཆོས་དབང་པོ་དང༌།
།ཀུན་ཏུ་འགྲོ་དང་སྔོན་གྱི་གནས༑༑འཆི་འཕོ་ཟག་པ་མེད་མཁྱེན་པ། །འདི་དག་ཐུབ་པའི་སྟོབས་བཅུའོ། །བཅུ་མངའ་བ་རྣམས།། གང་དུ་སྨོན་རྫོགས་དབང་བསྐུར་བའི། །ས་ཡི་སྙིང་པོར་ཞག་བདུན་ནི།
།རྒྱལ་བའི་སྐྱིལ་ཀྲུང་མི་འཇིག་གོ །ཞེས་སོ། །དེའི་ཚེ་ལྷ་རྣམས་ཀྱིས་སྤོས་ཆུའི་བུམ་པ་སྟོང་ཕྲག་བཅུས་སྐུ་བཀྲུས་སོ། །གཉིས་པ་ལ་ནི་སྟོང་གསུམ་རིང་དུ་འཆག་གོ ། གསུམ་པ་ལ་ནི་བྱང་ཆུབ་ཀྱི་སྙིང་པོ་ལ་གཟིགས་སོ།
།བཞི་པ་ལ་ནི་རྒྱ་མཚོའི་བར་དུ་འཆག་སྟེ། དེའི་སྐབས་སུ་སྡིག་ཅན་འོངས་ནས་བཅོམ་ལྡན་འདས་མྱ་ངན་ལས་འདའ་བའི་དུས་ལ་བབས་ཀྱི་འདའ་བར་གསོལ་ཞེས་ཞུས་པས་མ་གནང་ངོ༌།
།ལྔ་པ་ལ་ནི་འཛམ་བུའི་གླིང་དུ་ཡུལ་ངན་ཆེན་པོ་བྱུང་ནས། ཀླུའི་རྒྱལ་པོ་བཏང་བཟུང་གི་གནས་སུ་སྤྱན་དྲངས་ཏེ་དེར་གཤེགས་སོ། །དྲུག་པ་ལ་ནི་ཤིང་ནྱ་གྲོ་ཏ་ར་སྐྱོང་གི་དྲུང་དུ་བཞུགས་ཏེ་ཀུན་ཏུ་རྒྱུ་དང་གཅེར་བུ་པ་ལ་སོགས་པས་གོའུ་ཏ་མ་ཡུལ་ངན་ཆེན་པོས་འོ་མ་བརྒྱལ་ལམ་ཞེས་དྲིས་པ་དང༌།
ཀུན་ཏུ་རྒྱུ། བདག་ལ། ཆོས་ཐོས་པ་དང་མཐོང་བས་བདེ། །དབེན་པར་དགའ་བ་བདེ་བ་ཡིན། །སྲོག་ཆགས་འབྱུང་པོ་རྣམས་ལ་གདམས།
།གནོད་པ་མི་བྱེད་འཇིག་རྟེན་བདེ། །ང་སྙམ་ང་རྒྱལ་གང་འདུལ་བ། །དེ་ཡིས་མཆོག་ཏུ་བདེ་བ་ཡིན། །ཞེས་པ་དང༌། གཞན་ཡང་སྐྱེ་རྒ་ན་འཆིས་ཡོངས་སུ་གདུངས་པའི་འཇིག་རྟེན་ལ་གཟིགས་ནས།
གཟུགས་དང་སྒྲ་དང་དྲི་རོ་རེག་རྣམས་ཀྱིས། །འཇིག་རྟེན་འདི་ནི་ཀུན་ཏུ་གདུངས་བར་འགྱུར༑༑སྲིད་པས་འཇིགས་ཤིང་སྲིད་པའི་སྲེད་པ་ཡིས། །ཕྱིར་ཞིང་སྲིད་པ་འཚོལ་

བར་བྱེད་པ་ཡིན། །ཞེས་གསུངས་ཏེ་བཀའི་ཐོག་མར་གྲགས་སོ། །བདུན་པའི་ཚེ་ཤིང་སྒྲོལ་རྒྱུའི་ཚལ་དུ་བཞུགས་པས། ཚོང་པ་ག་གོན་དང་བཟང་པོ་ལྷོ་ནས་བྱང་དུ་ཕྱིན་པའི་ཚེ། གླང་བུ་ཅང་ཤེས་ལེགས་སྐྱེས་དང་གྲགས་པ་གཉིས་འགྲོར་མ་འདོད་ནས།
ཕྱོགས་ཀུན་ཏུ་བཙལ་བས་དེ་བཞིན་གཤེགས་པ་མཐོང་སྟེ། སྦྲང་རྩི་དང་སྐྱོ་མ་དང་བུར་ཤིང་བཤུས་པ་ཕུལ་བ། རྒྱལ་པོ་ཆེན་པོ་བཞིས་གསེར་དང་དངུལ་དང་བཻཌཱུརྱ་དང་ཤེལ་དང་སྤུག་དང་རྡོའི་སྙིང་པོ་དང༌།
རིན་པོ་ཆེ་ཐམས་ཅད་ལས་བྱས་པའི་ལྷུང་བཟེད་བདུན་བཞི་ཉི་ཤུ་རྩ་བརྒྱད་ཕུལ་བས་མ་བཞེས་ནས༑ སླར་ཡང་རྡོའི་ལྷུང་བཟེད་བཞི་གསེར་གྱི་མེ་ཏོག་གིས་བཀང་སྟེ་ཕུལ་བ་བླངས་ནས་གཅིག་ཏུ་བྱིན་གྱིས་བརླབས་པའི་ནང་དུ་བཞེས་ཏེ།
ང་ཡིས་སྲིད་པར་སྣོད་རྣམས་དང༌། །བཟང་རྒྱས་འབྲས་བུས་བཀང་སྟེ་སྦྱིན། །དེ་ནས་ལྷུང་བཟེད་དབྱིབས་ལེགས་བཞི། །རྫུལ་འཕྲུལ་ཆེན་པོའི་ལྷ་བཞིས་བྱིན།
ཞེས་སོ། །དེ་ནས་བྲམ་ཟེ་རྨ་བྱ་ཞེས་བྱ་བ་ཚངས་པའི་འཇིག་རྟེན་དུ་སྐྱེས་པའི་ལྷའི་བུ་ཞིག་ན་རེ། དེ་ལ་ཞལ་ཟས་ཕུལ་ཅིག་དང་གསོལ་ནས་ཆོས་ཀྱི་འཁོར་ལོ་བསྐོར་བར་འགྱུར་རོ།། ཞེས་ཟེར་ནས་རིན་པོ་ཆེའི་གཞོང་པ་སྦྲང་རྩི་དང་འོ་མས་བཀང་ནས་ཕུལ་བ་གསོལ་ཏེ།
སྣོད་ནམ་མཁའ་ལ་བོར་བ་ཚངས་པས་ཁྱེར་རོ། །དེ་ནས་འདི་སྐད་ཅེས༑ ལྷ་ཡི་བཀྲ་ཤིས་དོན་གྲུབ་པ། །ཕྱོགས་རྣམས་བཀྲ་ཤིས་བྱེད་པ་དེས།
ཁྱེད་ཀྱི་དོན་རྣམས་འགྲུབ་གྱུར་ཅིག །ཐམས་ཅད་མྱུར་དུ་མཐུན་པར་ཤོག །ཅེས་ ཤིས་པ་བརྗོད་ནས། ཁྱེད་རྣམས་ཀྱི་ནི་དགེ་བའི་ལས་འདི་ཡིས། །སྦྲང་རྩི་འབྱུང་ཞེས་བྱ་བའི་རྒྱལ་བར་འགྱུར།
།ཞེས་དེ་གཉིས་ཀྱང་ལུང་བསྟན་ནོ། །དེ་ནས་འདི་སྙམ་དུ་ངས་ཆོས་ཟབ་མོ་བསྟན་ཅིང་སྤྱད་དུ་མེད་པ་རྟོག་གེའི་སྤྱོད་ཡུལ་མ་ཡིན་པ་

འདི་རྟོགས་ཀྱིས། གཞན་ལ་བསྟན་ཀྱང་ཁོང་དུ་མི་ཆུད་པས་དོན་དུ་མི་འགྱུར་སྙམ་ནས༑ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཤིག་ བདག་གིས་བརྙེད། །སུ་ལ་བསྟན་ཀྱང་གོ་བར་མི་འགྱུར་བས།
།མི་སྨྲ་ནགས་ཀྱི་ནང་དུ་གནས་པར་བྱ། །ཞེས་གསུངས་ཏེ་ཐུགས་ལས་ཆུང་བ་ལ་གཞོལ་བ་ན། འཇིག་རྟེན་ཀུན་ལ་སྙིང་རྗེ་མཐའ་ཡས་པ། །གཞན་གྱིས་གསོལ་བ་བཏབ་པས་ང་མི་སྟོན། །སྐྱེ་བོ་འདི་དག་ཚངས་ལ་དད་པ་སྟེ།
།དེ་ཡིས་གསོལ་བ་བཏབ་ན་འཁོར་ལོ་བསྐོར། །ཞེས་པས་སྨིན་མཚམས་ནས་འོད་ཟེར་སྤྲོས་ཏེ། ཚངས་པ་གཙུག་ཕུད་ཅན་ལ་རེག་པ་དང༌། དེས་ལྷའི་འཁོར་འབུམ་ཕྲག་དྲུག་ཅུ་རྩ་བརྒྱད་དང་བཅས་པ།
སངས་རྒྱས་ཀྱི་དྲུང་དུ་ཕྱིན་ཏེ། ཡེ་ཤེས་ཆེན་པོ་མཆོག་གི་དཀྱིལ་འཁོར་བསྒྲུབས་ནས་ནི། །ཕྱོགས་བཅུ་རྣམས་སུ་འོད་ཟེར་རྣམ་པར་འགྱེད་མཛད་དེ༑ ༑ཡེ་ཤེས་ཟེར་གྱིས་མི་ཡི་པདྨོ་ཁ་འབྱེད་པ། །སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས།
།ཞེས་ཞུས་པ་ན། ཅིའང་མི་གསུང་བས་གནང་བ་སླར་ཡང༷་འགྱུར༷་རོ༷། །ཡང་ཚངས་པས་བཅོམ་ལྡན་འདས་ཀྱིས་བདུད་རྩི་བརྙེས་ཀྱང་ཐུགས་ལས་ཆུང་བ་ལ་གཞོལ་བས་སེམས་ཅན་རྣམས་མ་རུངས་པར་འགྱུར་རོ།
། ཞེས་བརྒྱ་བྱིན་སྦྲན་པ་དང༌། བརྒྱ་བྱིན་གྱིས། ཟླ་བ་ཉ་བ་གཟའ་ལས་ཐར་པ་ལྟར། ཁྱོད་ཀྱི་ཐུགས་ནི་ཤིན་ཏུ་རྣམ་པར་གྲོལ། །གཡུལ་ལས་རྣམ་པར་རྒྱལ་བབཞེངས་གསོལ་ཏེ།
།འཇིག་རྟེན་མུན་པར་ཤེས་རབ་འོད་དབྱུང་གསོལ། །ཞེས་པ་དང༌། ཚངས་པས། གཡུལ་ལས་རྣམ་པར་རྒྱལ་བ་བཞེངས་སུ་གསོལ། །འཇིག་རྟེན་མུན་པར་ཤེས་རབ་འོད་དབྱུང་གསོལ། །ཀུན་ཏུ་འཚལ་བར་མི་འགྱུར་མཆིས་ལགས་ཀྱིས༑༑ཐུབ་པ་འོད་ཀྱི་ཆོས་ནི་བསྟན་དུ་གསོལ།
།ཞེས་ཞུས་པའི་ལན་དུ། ཚངས་

པ་ང་ཡིས་ཐ་བ་ཀུན། །བཅོམ་ནས་ཚེགས་ཆེན་གྱིས་རྟོགས་པའི། །ཆོས་འདི་སྲིད་པར་ཆགས་རྣམས་ཀྱིས། །བསྟན་ཀྱང་བདེ་བླག་རྟོགས་མི་ནུས། །ཞེས་པ་དང༌། སྐྱེས་བུ་འདོད་པ་རྣམས་ཀྱིས་བཅིངས༌། །རྒྱུན་གྱི་རབ་ཏུ་བསྡམས་པ་ཡིས།
། རྒྱུ་ལས་ལྡོག་པའི་ཆོས་འདི་ནི། །བསྟན་ཀྱང་རྟོགས་པར་འགྱུར་མ་ཡིན། །ཞེས་གསུངས་ནས་མ་གནང་སྟེ། ཡང་སྔོན་མར་མེ་མཛད་ཀྱིས་ཐུབ་པ་ལུང་བསྟན་པའི་ཚེ༑ སྨོན་ལམ་བཏབ་པའི་བྱང་ཆུབ་སེམས་དཔའ་ཆོས་ཀྱི་འཁོར་ལོ་བསྐོར་བ་ཞེས་བྱ་བས།
གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་བ་དང༌། ཚངས་པ་ལ་སོགས་པས། མ་ག་དྷཱ་ཡི་ཡུལ་འདིར་སྔོན་ཆད་ཆོས། །མ་དག་དྲི་མའི་རྗེས་སུ་འབྲེལ་བ་བྱུང༌།
།བདུད་རྩིའི་སྒོ་ནི་དབྱེ་བར་མཛོད་ཅིག་ཆོས། །རྡུལ་བྲལ་དྲི་མ་མེད་པར་བསྟན་དུ་གསོལ། །ཞེས་ཞུས་སོ། །རྒྱ་ཆེ་རོལ་པ་ལས། མི་ཡི་སེང་གེ་ཁྱོད་ནི་སངས་རྒྱས་འགྱུར་རོ་ཞེས། །གང་ཚེ་མར་མེ་མཛད་ཀྱིས་ལུང་བསྟན་པ།
། དེ་ཚེ་བདག་གིས་སྨོན་ལམ་འདི་བཏབ་སྟེ། །རྫོགས་པའི་བྱང་ཆུབ་བརྙེས་ནས་བདག་གིས་ཆོས་བཤད་བསྐུལ། །ཞེས་སོ། །དེ་ནས་གདུལ་བྱ་རིགས་ཅན་གསུམ་ལ་གཟིགས་ནས་གསུང་བར་དགོངས་ཏེ།
ཚངས་པ་ལ། མ་ག་དྷཱ་ཡི་སེམས་ཅན་གང་སུ་དག །རྣ་བར་ལྡན་ཞིང་དད་དང་ལྡན་གྱུར་པ། །མི་ཚེ༷་རྟག་ཏུ་དམ་པའི་ ཆོས་ཉན་པ། །དེ་དག་ལ་ནི་བདུད་རྩིའི་སྒོ་དབྱེ་འོ། །ཞེས་གསུངས་ཏེ་གནང་བ་དང་༑
ཚངས་པས་གྲོགས་པོ་དག དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་བར་གནང་ངོ་ཞེས་པ་གོང་ནས་གོང་དུ་ཚངས་རིས་ཀྱི་ལྷ་མན་ཆད་ལ་བསྒྲགས་སོ།། །།གཉིས་པ་དོན་གསུམ་གྱིས་ཆོས་གསུངས་པའི་ཚུལ་ལ་འཁོར་ལོ་གསུམ་

ལས༑ དང་པོ་ནི། དེ་ནས་བྱང་ཆུབ་ཀྱི་ཤིང་གི་ལྷ་ཆོས་སྲེད་ལ་སོགས་པ་བཞིས་ཆོས་ཀྱི་འཁོར་ལོ་གང་དུ་བསྐོར་ཞེས་ཞུས་པ་དང༌། ཕྱོགས་གང་དུ་སངས་རྒྱས་སྟོང་གིས་ཆོས་གསུངས་པ་དང༌། གསུང་བར་འགྱུར་བའི་ཝཱ་རཱ་ཎ་སཱིར་རོ།
།ཅིའི་ཕྱིར་ཞེ་ན། ཝཱ་རཱ་ཎ་སཱི་དེ་ནི་སྔོན་གྱི་དྲང་སྲོང་དམ་པ་རྣམས་ཀྱི་གནས། །ས་དེ་ལྷ་དང་ཀླུ་ཡིས་མངོན་བསྟོད་རྟག་ཏུ་ཆོས་ནི་མངོན་པར་གཞོལ། །ངས་ནི་སྔོན་ཆད་སངས་རྒྱས་བྱེ་བ་སྟོང་ཕྲག་དགུ་བཅུ་རྩ་གཅིག་དྲན།
།དེ་དག་དྲང་སྲོང་ཞེས་བྱ་ནགས་མཆོག་དེར་ནི་འཁོར་ལོ་དམ་པ་བསྐོར། །ཞེས་གསུངས་ནས་ཐོག་མར་གདུལ་བྱ་དབང་པོ་རྣོ་བ་སྔོན་གྱི་སློབ་དཔོན་རིང་འཕུར་དང་ལྷག་སྤྱོད་ལ་ཆོས་བཤད་པར་དགོངས་པ་ན།
དེ་དག་ཚེའི་དུས་བྱས་ནས་ཞག་གསུམ་དང་བདུན་ལོན་པར་གྲགས་སོ། །དེ་ནས་གྲོང་ཁྱེར་ཁ་ལོ་བསྒྱུར་བར་གཤེགས་པའི་ཚེ་གངྒཱ་ལ་གྲུ་བཙས་འདོད་པ་ལ། མེད་ཅེས་གསུངས་ནས་ནམ་མཁའ་ལ་གཤེགས་པ་དང་༑
གཟུགས་ཅན་སྙིང་པོས་རབ་ཏུ་བྱུང་བ་ལ་གྲུ་བཙས་མི་ལེན་པར་བཅས། དེ་ནས་ཐོག་མར་ལྔ་སྡེ་ལ་ཆོས་བཤད་པར་དགོངས་ཏེ། མཐར་གྱིས་མ་ག་དྷཱ་ནས་གྲོང་ཁྱེར་ཝཱ་རཱ་ཎ་སཱིར་གཤེགས་པ་ན།
ཉེར་འགྲོ་དང་ཕྲད་པ་ལ་བྲམ་ཟེ་ཉེར་འགྲོས༑ གོའུ་ཏ་མ་ཁྱོད་ནི་སུ་ཞིག སུ་ལ་ཚངས་པར་སྤྱད། གང་དུ་འགྲོ་ཞེས་དྲིས་པ་ལ། ང་ལ་མཁན་པོ་སློབ་དཔོན་མེད། །ང་ནི་རང་བྱུང་རྫོགས་སངས་རྒྱས།
།ང་ནི་འཇིག་རྟེན་དགྲ་བཅོམ་པ། །ང་ནི་སྟོན་པ་བླ་མེད་ཡིན། །ལྷ་མིར་བཅས་པའི་འཇིག་རྟེན་ན། །ང་ལ་དོ་ཟླ་ཡོད་མ་ཡིན། །སྡིག་པའི་ཆོས་ལས་རྒྱལ་བས་ན། ། ཉེར་འགྲོ་ང་ནི་རྒྱལ་བ་ཡིན། །ང་ནི་ཝཱ་རཱ་ཎ་སཱིར་འགྲོ།
།གྲོང་ཁྱེར་གསལ་ལྡན་སོང་ནས་ནི། །ལོང་བ་ལྟ་བུའི་སེམས་ཅན་ལ། །མཚུངས་པ་མེད་པའི་འོད་བྱའོ། །

ཞེས་པ་ལ་སོགས་པ་ང་རྒྱལ་གྱིས་ཞལ་གྱི་འཆེ་བ་དུ་མ་ཡང་གསུངས་ནས། རི་ག་ཡའི་མགོར་གཤེགས་པ་དང༌། ཀླུའི་རྒྱལ་པོ་ཤིང་རྟ་འཛིན་གྱིས་བཤོས་དྲངས་སོ།། དེ་ནས་ལྔ་སྡེ་ཅན་དུ་གཤེགས་པ་དང༌། དེ་དག་གིས་མཐོང་ནས་བརྙས་ཤིང་གོའུ་ཏ་མ་ཡོང་བ་ལ།
ཉམས་པ། ལྷོད་པ། མང་དུ་ཟ་བ་དེ་བྱུང་གིས། བསུ་བ་དང༌། ལྡང་བ་དང༌། སྟན་འདིང་བ་ལ་སོགས་མི་བྱའོ། །ཞེས་ཁྲིམས་བཅས་པ་དང་ཐུབ་པའི་གཟི་བརྗིད་མ་བཟོད་དེ་ལངས་ནས་སྟན་བཤམས་ཏེ་ཚེ་དང་ལྡན་པ་གོའུ་ཏ་མ་ལེགས་པར་བྱོན་ཏམ་ཁྱོད་ཀྱིས་ཡེ་ཤེས་མངོན་དུ་བྱས་སམ་ཞེས་བརྗོད་པ་ན།
དགེ་སློང་དག་ཁྱེད་དེ་བཞིན་གཤེགས་པ་ལ་ཚེ་དང་ལྡན་པ་ཞེས་མ་བརྗོད་ཅིགཉམས་པ་དང་ལྷོད་པ་ཞེས་ཀྱང་མ་སེམས་ཤིག
ང་ནི་ཟག་པ་ཟད་པའོ། །ང་ནི་ཐམས་ཅད་མཁྱེན་པའོ། །ང་ནི་ཐམས་ཅད་སྟོན་པའོ། །ཚུར་ཤོག་ལ་ལེགས་པར་ཉོན་ཅིག་དང༌། ངས་ཁྱེད་ལ་ཆོས་བསྟན་པར་བྱའོ། །ཞེས་གསུངས་མ་ཐག་ཏུ་དེ་དག་ལ་མུ་སྟེགས་ཀྱི་རྟགས་མེད་པར་སྐྲ་བྱི་སྟེ།
ཆོས་གོས་ལྷུང་བཟེད་དང་ལྡན་པར་བསྙེན་པར་རྫོགས་པའི་དགེ་སློང་གི་དངོས་པོར་གྱུར་ཏེ། འཁོར་འདུས་པའི་དང་པོར་གྱུར་ཏོ། །དེ་ནས་ཕྱོགས་གང་དུ་སྔོན་གྱི་རྒྱལ་བ་དག་གིས་ཆོས་གསུངས་པ་དེར།
རིན་པོ་ཆེའི་ཁྲི་སྟོང་བྱུང་བ་དང༌། འཁོར་བ་འཇིག་དང་གསེར་ཐུབ་དང༌།། འོད་སྲུངས་ཤཱཀྱའི་སྐྱེས་མཆོག་དང༌། །ཞེས་པས་སྔ་མ་གསུམ་གྱི་ཁྲི་ལ་བསྐོར་བ་མཛད་ནས།
བཞི་པ་ལ་བག་ཚ་བ་མེད་པར་རྡོ་རྗེའི་སྐྱིལ་མོ་ཀྲུང་གིས་བཞུགས་པས་ཁྲི་གཞན་རྣམས་མི་སྣང་བར་གྱུར་པ་དང༌། ཉིད་ཀྱི་སྨིན་མཚམས་ནས་འོད་བཀྱེ་བ་ལས་སྒྲ་གྲགས་པ། དེ་ནི་ཐུགས་དམ་བརྟན་པ་སྟེ།
།ཝཱ་རཱ་ཎ་སཱིར་རི་དྭགས་གནས། །གཤེགས་ཏེ་འཁོར་ལོ་བླ་ན་མེད། །ཤིན་ཏུ་རྨད་བྱུང་དཔལ་ལྡན་

བསྐོར༑ ༑ཞེས་སོ། །དེའི་ཚེ་ས་བླའི་ལྷ་རྣམས་ཀྱིས་ཆོས་ཀྱི་ཁྱམས་སྤྲུལ་ཞིང་ལྷ་རྣམས་ཀྱིས་སེང་གེའི་ཁྲི་བཤམས་ཏེ། ཕྱོགས་བཅུའི་བྱང་ཆུབ་སེམས་དཔའ་རྣམས་ཀྱིས་ཆོས་ཀྱི་འཁོར་ལོ་བསྐོར་བར་བསྐུལ་བས།
ནམ་གྱི་ཆ་སྟོད་ལ་མངོན་འབྱུང་ལས་ཅང་མི་གསུང་བར་ནམ་གྱི་གུང་ལ་ཆགས་པར་འགྱུར་བའི་གཏམ་གསུངས་སོ། །དེ་ནས་ནམ་གྱི་ཆ་སྨད་ལ་ཚེ་དང་ལྡན་པ་ཀུན་ཤེས་ཀཽཎྜི་ཎྱ་དང༌། རྟ་ཐུལ་དང༌། རླངས་པ་དང༌།
མིང་ཆེན་དང༌། བཟང་ལྡན་ཏེ་ལྔ་སྡེ་དང་ཝཱ་རཱ་ཎ་སཱི་འབབ་ཆུ་གནོད་པ་ཅན་གྱི་འགྲམ་ན་བཞུགས་པའི་ཚེ། རབ་ཏུ་བྱུང་བའི་ཁྱིམ་བདག་གཙོ་བོའི་བུ་གྲགས་པ་དང༌། གང་པོ་དང༌། རི་མེད་དང། བ་གླང་བདག་དང་༑
ལག་བཟང་སྟེ་ཝཱ་རཱ་ཎ་སཱིའི་ཁྱེའུ་གཞན་ལྔ་བཅུ་རབ་ཏུ་བྱུང་བ་ལ་སོགས་པ་གཙོ་བོར་མཛད་ནས། ཆོས་ནི། དགེ་སློང་དག འདི་ནི་སྡུག་བསྔལ་འཕགས་པའི་བདེན་པའོ། །འདི་ནི་ཀུན་འབྱུང་འཕགས་པའི་བདེན་པའོ།
།འདི་ནི་འགོག་པ་འཕགས་པའི་བདེན་པའོ། །འདི་ནི་ལམ་འཕགས་པའི་བདེན་པའོ་ཞེས་བདེན་པ་བཞིའི་དངོས་པོ་ལ་དམིགས་པ་མཐོང་ལམ་དང༌། དགེ་སློང་དག་སྡུག་བསྔལ་ཤེས་པར་བྱ། ཀུན་འབྱུང་སྤང་བར་བྱ།
འགོག་པ་མངོན་དུ་བྱ། ལམ་རྒྱུད་ལ་བསྟེན་པར་བྱ་ཞེས་བྱ་བ་ལ་དམིགས་པ་སྒོམ་ལམ་དང༌། དགེ་སློང་དག་སྡུག་བསྔལ་ཤེས་པར་བྱས་ཟིན། ཀུན་འབྱུང་སྤང་བར་བྱས་ཟིན། འགོག་པ་མངོན་དུ་བྱས་ཟིན། ལམ་རྒྱུད་ལ་བསྟེན་ཟིན།
ཞེས་འབྲས་བུ་ལ་དམིགས་པ་མི་སློབ་པའི་ལམ་བརྗོད་པས། ཟག་མེད་ཀྱི་ཤེས་པ་རབ་ཀྱི་བསྟན་བཤད་དེ་རེ་རེ་ཞིང་མིག་དང༌། དེ་ལ་ཐེ་ཚོམ་མེད་པས་ཤེས་པ་དང༌། རིག་པ་དང་བློ་སྐྱེས་ཡང་དག་པའི་དོན་ཡིན་པར་རྣམ་པར་དག་པས་སོ༑
༑དེ་ལྟར་ཉོན་མོངས་རྣམ་བྱང་གི་རྒྱུ་འབྲས་བདེན་པ་བཞི་ལ་ལན་བཅུ་

གཉིས་ཀྱི་ཆོས་ཀྱི་འཁོར་ལོ། མུ་སྟེགས་བྱེད་དང་ཐུན་མོང་མ་ཡིན་པ། དུས་ལོ་བདུན་གྱི་བར་དུ་གསུངས་པས། དགོས་པ་གང་ཟག་ཏུ་འཛིན་པ་ལས་ལོག་ནས་ཕལ་ཆེར་འབྲས་བུ་བཞི་ལ་བཀོད་དོ། །དེ་ལྟར་རྣམ་པ་བཅུ་གཉིས་ཀྱིས།
།ཆོས་ཀྱི་འཁོར་ལོ་རབ་བསྐོར་བ། །ཀཽཎྜི་ཎྱས་ཀུན་ཤེས་ཏེ། །དཀོན་མཆོག་གསུམ་པོ་མངོན་དུ་འགྲུབ། །ཅེས་སོ།། །།༈ འཁོར་ལོ་གཉིས་པ་ནི། དེ་ནས་འཁོར་སྔ་མ་རྣམས་བཀྱེ་ནས། ལྟེང་རྒྱས་འོད་སྲུངས་རལ་པ་ཅན་ལོ་ཉི་ཤུ་ལོན་པ།
དཀའ་ཐུབ་སྤྱོད་པ་དེ་བཏུལ་ན་མ་ག་དྷཱའི་སྐྱེ་བོ་རྣམས་ཚེགས་ཆུང་ངུས་འདུལ་བར་དགོངས་ནས། དེའི་བསྟི་གནས་སུ་གཤེགས་པ་དང༌། དགེ་སྦྱོང་ཆེན་པོ་བྱོན་པ་ལེགས་སོ་ཞེས་ཏེ།
གདན་བཤམས་པ་ལ་བཞུགས་སོ། །དེ་ནས་འོད་སྲུངས་ལ་ཁྱོད་ཀྱི་མེ་ཁང་ཀླུ་གདུག་པ་ཅན་གནས་པ་དེར་ང་འདུག་གིས་གནང་བར་གྱིས་ཤིག་ཅེས་པ་དང༌། དགེ་སྦྱོང་ཆེན་པོ་ཅི་བདེ་བར་བཞུགས་ཤིག་ཅེས་ནས་དེར་མིའི་ཏིང་ངེ་འཛིན་ལ་ཞུགས་ཏེ།
ཀླུ་བཏུལ་ནས་ལྷུང་བཟེད་དུ་བཅུག་སྟེ་བསྟན་པ་དང༌། དགེ་སྦྱོང་ཆེན་པོ་འདི་ནི་རྫུ་འཕྲུལ་དང་མཐུ་ཆེ་མོད་ཀྱི། བདག་ཀྱང་དགྲ་བཅོམ་པ་ཡིན་ནོ་སྙམ་མོ།
།དེ་ནས་མེ་ཐབ་སྟོང་ལྔ་བརྒྱ་སྦར་བར་མ་ནུས་པ་སྦར་བ་དང༌། ཡང་བསད་པར་མ་ནུས་པ་བསད་པ་དང༌། རྒྱལ་པོ་བཞི་ལ་ཆོས་བཤད་པས་མེ་ཕུང་བཞིར་མཐོང་བ་དང་༑ ལྷའི་དབང་པོ་བརྒྱ་བྱིན་དེ་བས་ཀྱང་འབར་བ་དང༌།
ཚངས་པ་ལ་དེ་བས་ཀྱང་ཆེར་འབར་བ་དང༌། ཁོས་མཆོད་སྦྱིན་ཞག་བདུན་པ་ཐུགས་ཀྱིས་མཁྱེན་ནས་སླར་ཡང་བཞུད་དེ་བྱོན་ནས། ཁོས་གདུགས་ཚོད་དྲངས་པའི་ཚེ་སྐད་ཅིག་ལ་ཤིང་ཛམ་བུའི་སྙེ་མ་དང༌། སྒྲ་མི་སྙན་གྱི་འབྲས་སཱ་ལུ་དང༌།
ཡོངས་འདུ་ས་བརྟོལ་གྱི་

འབྲས་བུས་ལྷུང་བཟེད་བཀང་སྟེ་བྱིན་པ་དང༌། དེ་ནཻ་རཉྫ་ནར་ཆུ་ལ་གྱེན་དུ་མི་གང་ཙམ་འཕགས་པར་བཞུགས་པར་བསྟན་ཀྱང་བདག་ཀྱང་དགྲ་བཅོམ་པའོ་སྙམ་པ་ལ། ཐུབ་པས་འདི་སྐད་ཅེས་ཁྱོད་ནི་དགྲ་བཅོམ་པ་མ་ཡིན།
ཞུགས་པ་མ་ཡིན་ཞིང༌། དེ་ལམ་ཡང་མི་ཤེས་སོ་ཞེས་གསུངས་པ་དང༌། དེ་ནས་དད་དེ་འཁོར་ལྔ་བརྒྱ་དང་བཅས་པ་དྲུང་དུ་ཕྱིན་པས། འོད་སྲུངས་ཚུར་ཤོག་ལ་ཚངས་པར་སྤྱད་པ་སྤྱོད་ཅིག་ཅེས་གསུངས་པ་ཙམ་གྱིས་དེ་ཐམས་ཅད་སྐྲ་དང་ཁ་སྤུ་བྱི་ནས་གོས་ངུར་སྨྲིག་གྱོན་པའི་དགེ་སློང་གི་དངོས་པོར་གྱུར་ཏོ།
།དེའི་ཚེ་ལྟེང་རྒྱས་འོད་སྲུངས་ཀྱི་སྤུན་ཆུ་ཀླུང་འོད་སྲུངས་དང་ག་ཡ་འོད་སྲུངས་གཉིས་འཁོར་ཉིས་བརྒྱ་ལྔ་བཅུ་ལྔ་བཅུ་དང་བཅས་པ་ཡང་སྔ་མ་བཞིན་དུ་གྱུར་ཏེ་དེ་གཉིས་ཀྱི་གནས་སུ་ཡང་རིམ་གྱིས་བཞུགས་སོ།
།དེ་ནས་མ་ག་དྷཱའི་རྒྱལ་པོ་གཟུགས་ཅན་སྙིང་པོས་ཐུབ་པ་ག་ཡའི་མཆོད་རྟེན་ལ་དགེ་སློང་སྟོང་དང་ལྷན་ཅིག་བཞུགས་སོ་ཞེས་ཐོས་ཏེ༑
རྒྱལ་པོའི་ཁབ་བྱ་ཀ་ལན་ཏ་ཀ་གནས་པར་སྤྱན་དྲངས་ནས་བཞུགས་སོ། ། དེའི་ཚེ་དེ་ནས་ཡང་དག་རྒྱལ་བ་ཅན་དུས་བྱས་ཏེ། ཉེ་རྒྱལ་དང་པང་ནས་སྐྱེས་གཉིས་ཚོགས་སྡུད་པ་ན།
རྟ་ཐུལ་གྱིས་བསོད་སྙོམས་ལ་ཕྱིན་པ་དང༌། ཉེ་རྒྱལ་དང་ཕྲད་དེ་ཉེ་རྒྱལ་གྱིས་ཁྱོད་ཀྱི་སྟོན་པ་གང༌། སུ་ལ་རབ་ཏུ་བྱུང༌། ཆོས་གང་ལ་དགའ་ཞེས་པ་དང༌། ཁོ་བོ་སྟོན་པ་བཅོམ་ལྡན་འདས་དེ་ལ་རབ་ཏུ་བྱུང་ཞིང་དེའི་ཆོས་ལ་དགའོ།
།འོ་ན་ཆོས་སྟོན་ཅིག་ཅེས་པ་དང་རྟ་ཐུལ་གྱིས། ཇི་ལྟར་འཇིག་རྟེན་ལས་དང་ཉོན་མོངས་རྒྱུར་བཅས་བྱེད་གྱུར་ལྡན་འབྱུང་དང༌། །ལས་དང་ཉོན་མོངས་ལྡོག་རྒྱུ་དེ་ཡང་འདྲེན་པས་རབ་ཏུ་གསུངས།
།གང་ན་སྐྱེ་དང་རྒ་དང་རྒུད་པའི་སྡུག་བསྔལ་ངེས་པར་མི་གནས་པ། །ཐར་པའི་མཆོག་དེ་སྨྲ་བའི་ཁྱུ་མཆོག་དེ་

ཡིས་རང་གིས་མཁྱེན་ཏེ་གསུངས། །ཞེས་བརྗོད་པས་ཉེ་རྒྱལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་ནས་ཕྱག་བྱས་ཏེ་ཕྱིན་པ་དང༌། པང་ནས་སྐྱེས་ཀྱིས་མཐོང་སྟེ་ཁྱོད་ཀྱིས་བདུད་རྩི་བརྙེས་པ་སྟོན་ཅིག་ཅེས་པ་དང་སྔར་བཞིན་བརྗོད་པས་དེ་ཡང་གྲོལ་ཏེ།
སྐྱོབ་པ་རྣམས་ཀྱི་ཆོས་འདི་ཡིས། །སྔོན་ཆད་མ་མཐོང༷་༑ ༑འཆི་མེད་མྱ་ངན་མེད་པ་ཡི། །གོ་འཕང་འདི་ནི་མྱུར་དུ་རྟོགས། །ཞེས་བརྗོད་ནས་འཁོར་ཉིས་བརྒྱ་ལྔ་བཅུ་ལྔ་བཅུ་དང་བཅས་པ་སྔ་མ་བཞིན་དུ་གྱུར་ཏེ།
མོའུ་འགལ་དང་ཤཱ་རིའི་བུ་ཞེས་གྲགས་སོ། །འོ་ན་དགེ་སློང་སྟོང་ཉིས་བརྒྱ་ལྔ་བཅུ་ལས་མེད་དམ་སྙམ་ན་དེ་རྣམས་ཀྱིས་འཁོར་གྱི་གཙོ་བོ་སྨོས་པ་ཡིན་ཏེ།
རྔ་བོ་ཆེའི་མདོ་ལས་དགེ་སློང་ལྔ་བརྒྱ་ཙམ་དང་ཐབས་གཅིག་ཅེས་པ་ནི་སྐྱེས་བུའི་གཙོ་བོ་རྣམས་བཟུང་བར་རིག་པར་བྱ་སྟེ། ཞེས་པ་དང༌། སྤྲིན་ཆེན་པོ་ལས། བྱ་རྒོད་ཕུང་པོའི་རི་ལ་དགེ་སློང་འབུམ་ཕྲག་དགུ་བཅུ་རྩ་བརྒྱད་ཅེས་སོ།
།དེ་ནས་གནས་རྒྱལ་པོའི་ཁབ་བྱ་རྒོད་ཕུང་པོའི་རི་ལ་སོགས་པར་ཐེག་པ་ཆེན་པོའི་འཁོར་བཞིས་གཙོ་བོ་མཛད་ནས། ཆོས་ནི་ཆོས་ཐམས་ཅད་ངོ་བོ་ཉིད་མེད་པ་མ་སྐྱེས་པ་མ་འགགས་པ་གདོད་མ་ནས་ཞི་བ་རང་བཞིན་གྱིས་མྱ་ངན་ལས་འདས་པའོ།
།ཞེས་པ་ལ་སོགས་པ་མཚན་མ་མེད་པའི་ཆོས་ཀྱི་འཁོར་ལོ་དུས་ལོ་བཅུའི་བར་དུ་བསྐོར་བ་ལས༑ དགོས་པ་དངོས་པོར་འཛིན་པའི་ལྟ་བ་ལས་བཟློག་ཅིང་བགྲོད་པ་གཅིག་པའི་ལམ་ལ་བཀོད་དེ།
རྒྱ་ཆེ་རོལ་པ་ལས། ཀུན་གཞི་མེད་ཅིང་སྤྲོས་པ་མེད། །སྐྱེ་འགག་མེད་ཅིང་བླང་དོར་མེད། །སྟོང་པ་ཉིད་དུ་ཚུལ་གཅིག་པའི། །ཆོས་ཀྱི་འཁོར་ལོ་རབ་བསྐོར་རོ།
།ཞེས་པ་དང༌། ཡུམ་རྒྱས་པ་ལས། ཀྱེ་མ་འཛམ་བུའི་གླིང་དུ་ཆོས་ཀྱི་འཁོར་ལོ་ལན་གཉིས་སུ་བསྐོར་བར་མཐོང་ཞེས་སོ།། །།

༈ འཁོར་ལོ་གསུམ་པ་ནི། དེ་ནས་ཀོ་ས་ལའི་རྒྱལ་པོ་གསལ་རྒྱལ་གྱིས། རྒྱལ་པོ་ཟས་གཙང་མ་ལ་དགེ་བར་(དགེས་པར་)མཛོད་ཅིག་དང༌། ཁྱོད་ཀྱི་སྲས་ཀྱིས་བདུད་རྩི་བརྙེས་ནས་འགྲོ་བ་ཚིམ་པར་བྱེད་དོ། །ཞེས་སྤྲིངས་པ་ཐོས་ནས་ཡབ་ཀྱིས་འཆར་ཀ་ལ།
གང་ཚེ་ཐོག་མ་ཁྱོད་གཤེགས་ཚེ། །འཆི་མེད་བདུད་རྩི་བརྙེས་བྱས་ནས། །ཆོས་ཀྱིས་ཤིན་ཏུ་ཕན་གདགས་ཞེས། ཁྱོད་ཀྱིས་དམ་བཅའ་དགོངས་པར་མཛོད། །ཅེས་པའི་ཡི་གེ་བསྐུར་བ་དང༌།
ཐུབ་པས་ཞལ་གྱྀས་བཞེས་ཏེ། ཤཱ་རིའི་བུས་འཆར་ཀ་རབ་ཏུ་ཕྱུང་ངོ༌། །དེ་ནས་འཆར་ཀས་སེར་སྐྱར་ཕྱིན་ཏེ་ལྷ་དགྱེས་པར་མཛོད། ད་སྟེ་ཞག་བདུན་ན་བཅོམ་ལྡན་འདས་བྱོན་གྱིས་གཙུག་ལག་ཁང་རྩིགས་ཤིག
ཅེས་པ་དང༌། རྒྱལ་པོས་གཙུག་ལག་ཁང་ཆེན་པོ་བཅུ་དྲུག་དང་ཁང་ཕྲན་དྲུག་ཅུ་བརྩིགས་ཏེ་བཀོད་པ་རྒྱ་ཆེན་པོ་བཤམས་སོ། །དེ་ནས་མོའུ་འགལ་གྱི་བུས་དགེ་སློང་རྣམས་ལ་གོ་བར་བྱས་ཏེ། སངས་རྒྱས་འཁོར་དང་བཅས་པ་ནམ་མཁའ་ལ་གཤེགས་པ་དང༌།
ཡབ་ཀྱིས། ཁྱོད་ནི་སྔོན་གྱི་ཕོ་བྲང་ན། །གླང་པོའི་ཤིང་རྟས་བཞུད་བཞུད་པས། །ཚེར་མར་བཅས་པའི་ས་གཞི་ལ༑ ༑ཞབས་ཀྱིས་གཤེགས་པ་ཇི་ལྟར་བདེ། །ཞེས་པ་ལ་སོགས་པ་དང༌།
བཅོམ་ལྡན་འདས་ཀྱིས། ང་ནི་ཤིང་རྟ་རྫུ་འཕྲུལ་རྐང༌། །ཡང་དག་རྩོལ་བའི་བཞོན་པ་ཡིས༑ ༑ས་ཀུན་རྣམ་པར་རྒྱུ་ན་ཡང༌། །ཉོན་མོངས་ཚེར་མས་གནོད་པ་མེད། ། ཅེས་པ་ལ་སོགས་པ་གསུངས་པས།
ཤཱཀྱ་བདུན་ཁྲི་བདུན་སྟོང་སྨིན་པར་བྱས་སོ།། དེ་ནས་བཅོམ་ལྡན་འདས་ལ་ལྷའི་བུ་སྟོང་ཕྲག་དུ་མས་བསྐོར་ཏེ་ལྷ་ཡིས་སྤྲུལ་པའི་ཁང་པའི་ནང་དུ་གཤེགས་པ་དང༌། མོའུ་འགལ་གྱི་བུས་ཟས་གཙང་ཁྲིད་ནས་ཕྱིན་པས་རྒྱལ་པོ་ཆེན་པོ་བཞིས་སྒོ་བཞི་སྲུངས་ནས་འགྲོར་མ་སྟེར་བ་ལ་བཅོམ་ལྡན་

འདས་ཀྱིས་ཁང་པ་དེ་ཤེལ་ལས་བྱས་པར་སྤྲུལ་ཏེ་ཆོས་གསུངས་པས། ཡབ་ཀྱིས་དེ་དག་མཐོང་ཞིང་ཐོས་ནས་རྒྱུན་དུ་ཞུགས་པའི་འབྲས་བུ་ཐོབ་པ་དང༌། ཤཱཀྱ་བཟང་ལྡན་ལ་རྒྱལ་སྲིད་གཏད་དོ། །དེ་ནས་ཡབ་ཀྱིས་གདུགས་ཚོད་ལ་སྤྱན་དྲངས་ཏེ།
ཤིང་ནྱ་གྲོ་ཏའི་ཀུན་དགའ་ར་བ་ཕུལ་བ་དང་འདི་སྙམ་དུ་བཅོམ་ལྡན་འདས་ཀྱི་འཁོར་འདི་སྤྱོད་ལམ་མཛེས་ཀྱང་གཟུགས་མི་མཛེས་པས་ཤཱཀྱའི་འཁོར་མཛེས་སྙམ་ནས། ཤཱཀྱ་རྣམས་ལ་ཁྱིམ་རེ་རེ་ནས་མི་རེ་རེ་རབ་ཏུ་བྱུང་ཞིག་ཅེས་བསྒོ་བ་དང་ཤཱཀྱ་བཟང་ལྡན་ལ་སོགས་པ་ལྔ་བརྒྱ་སྐྲ་དང་ཁ་སྤུ་འབྲེག་མཁན་རིགས་ངན་ཉེ་བ་འཁོར་གྱིས་བྲེགས་པ་ལ་རྒྱན་རྣམས་བྱིན་པ་དང༌།
བདག་ནི་རིགས་ངན་པས་རབ་ཏུ་བྱུང་བའི་སྐལ་བ་མེད་དོ་སྙམ་པ་ལ།
ཤཱ་རིའི་བུས། ཐུབ་པའི་གསུང་རབ་ནི་རིགས་དང༌། བརྒྱུད་དང་ཐོས་པ་གཙོ་བོ་མ་ཡིན་ནོ། །ཞེས་ཏེ་ཁྲིད་ནས་ཕྱིན་པ་དང༌། བཅོམ་ལྡན་འདས་ཀྱིས་དགེ་སློང་དག་ཚུར་ཤོག་ལ་ཚངས་པར་སྤྱད་པ་སྤྱོད་ཅིག
ཅེས་གསུངས་པས་དགེ་སློང་དུ་གྱུར་ཏོ། །དེའི་ཚེ་ཤཱཀྱ་ལྔ་བརྒྱ་བསྙེན་པར་རྫོགས་ཏེ། ཐམས་ཅད་ཀྱིས་ཉེ་བ་འཁོར་གྱི་རྐང་པ་ལ་གཏུགས་ཤིང་ལྷས་བྱིན་གྱིས་སངས་རྒྱས་ཀྱི་གསུང་བཅག་ནས་མ་བཏུད་དོ།
།དེ་ནས་ཤཱཀྱ་རྣམས་ཀྱིས་ཐོག་མར་རིགས་བརྒྱུད་གང་ཡིན་ཞེས་ཞུས་པས། བཅོམ་ལྡན་འདས་ཀྱིས་མོའུ་འགལ་བསྐུལ་ཏེ་དེས་སྨྲས་པ། གོའུ་ཏ་མ་རྣམས་སྔོན་འཇིག་རྟེན་ཆགས་པ་ན་འོད་གསལ་གྱི་ལྷ་ཚེ་དང་བསོད་ནམས་ཟད་པ་རྣམས་འདིར་སྐྱེས་ཏེ།
ཉི་ཟླ་གཟའ་སྐར་དང་ཕོ་མོ་དང་མི་དགེ་བ་བཅུ་ཡང་མེད་པ་ན། སའི་བཅུད་སྦྲང་རྩི་ལྟར་མངར་བ་ཟོས་པས་ལུས་ལྕི་ཞིང་མུན་པ་བྱུང་བས་ཉི་ཟླ་གཟའ་སྐར་བྱུང་ངོ་༑
༑ཟས་ཀྱིས་ལུས་ཀྱི་ཁ་དོག་རྒྱས་ཏེ་དེའི་ང་རྒྱལ་གྱིས་སའི་བཅུད་ནུབ་ཅིང་

སའི་ཞག་དང་མྱུ་གུའི་ཚལ་ཡང་ནུབ་པ་དང༌། འབྲས་སཱ་ལུའི་འབྲས་བུ་ཤུན་པ་མེད་ཅིང་མངར་བ་ཟོས་པས་ཕོ་དང་མོའི་དབང་པོ་དོད་དེ་བྱ་བ་མ་ཡིན་པ་བྱས་པས་ཁང་པ་བརྩིགས་སོ། །དེ་ནས་ཁ་ཅིག་གིས་སཱ་ལུ་རྣམས་དུས་གཅིག་ཏུ་བླངས་པས་ཤུན་པ་གཡོགས་ཏེ་མ་གྲུས་པས་སླར་མ་སྐྱེས་པས་ས་གཞི་རིས་སུ་བཅད་པ་མེད་པ་མ་བྱིན་པར་བླངས་སོ།
།དེའི་ཚེ་སྐྱེས་བུ་གཟུགས་བཟང་ཞིང་མཛེས་པ་ཞིག་ལ། ཁྱོད་ཀྱིས་ངན་པ་ལ་ཆད་པ་དང་བཟང་ལ་བྱ་དགའ་གྱྀས་ཤིག
དེ་ཐོག་ཤས་ནས་དབུལ་ལོ། །ཞེས་ཀུན་གྱིས་བཀུར་བས་མང་པོས་བཀུར་བ་ཞེས་པ་སྟེ། ཉམས་པ་ལས་སྐྱོབ་པས་ན་རྒྱལ་རིགས་ཞེས་གྲགས་སོ། །དེ་ནས་བཟུང་སྟེ་རྒྱལ་པོ་ཀྲི་ཀྲི་ཡན་ཆད་ལ་གདུང་བརྒྱུད་འབུམ་ཕྲག་བཅུ་དང་ཁྲི་དགུ་སྟོང་ཉིས་བརྒྱ་འདས་པ་ན།
རྒྱལ་པོ་རྣ་བ་ཅན་ལ་བུ་གོའུ་ཏ་མ་དང་བ་ར་དྭ་ཛ་གཉིས་ཡོད་པ་ལས༑ བ་ར་དྭ་ཛས་གྲུ་འཛིན་དུ་རྒྱལ་པོ་བྱས་ཏེ། གོའུ་ཏ་མ་དྲང་སྲོང་མདོག་ནག་ལ་རབ་ཏུ་བྱུང་ནས་གྲུ་འཛིན་གྱི་ཉེ་འཁོར་དུ་གནས་སོ།
།དེའི་ཚེ་སྨད་འཚོང་མ་བཟང་མོ་ཞེས་བྱ་བ་སྐྱེས་པ་པདྨའི་རྩ་ལག་གིས་བཀུག་པ་དང༌། བཟང་མོས་ཆས་པས་ལམ་དུ་སྐྱེས་པ་ཞིག་གིས་བཟུང་བ་དང༌།
བཟང་མོས་གཡོག་མོ་ལ་བསྒོ་བ། ཁྱོད་པདྨའི་རྩ་ལག་གི་དྲུང་དུ་སོང་ལ་རེ་ཞིག་སྐབས་མ་མཆིས་སོ་ཞེས་སྨྲོས་ཤིགདེས་ཀྱང་དེ་བཞིན་དུ་བྱས་པ་དང༌། བཟང་མོས་ནམ་སུམ་ཆ་ཙམ་ན་དེར་ཕྱིན་ཏེ་གཡོག་མོ་ལ་འཕྲིན་བསྐུར་བས་པདྨའི་རྩ་ལག་ཁྲོས་པ་དང༌།
གཡོག་མོས་བཟང་མོ་ནི་སྐྱེས་པ་གཞན་དང་ལྷན་ཅིག་གོ །ཞེས་སྨྲས་པས་པདྨའི་རྩ་ལག་འདོད་པའི་ཆགས་པ་དང་བྲལ་ནས་རབ་ཏུ་ཁྲོས་ཏེ་རལ་གྲིས་བཟང་མོ་བསད་དོ།
།དེ་ནས་གཡོག་མོས་ཇོ་མོ་བསད་དོ་ཞེས་བརྗོད་པས་པདྨའི་རྩ་ལག་ཤིན་ཏུ་སྐྲག་ནས།

དྲང་སྲོང་གོའུ་ཏ་མའི་མདུན་དུ་རལ་གྲི་ཁྲག་ཅན་བོར་ཏེ་སྐྱེ་བོའི་ནང་དུ་ཞུགས་པ་དང་༑ སྐྱེ་བོའི་ཚོགས་ཆེན་པོས་དེ་མཐོང་ནས་ཀྭ་ཡེ་རབ་ཏུ་བྱུང་བ་འདིས་བཟང་མོ་ལ་སྤྱད་ནས་བསད་དོ།།ཞེས་དེ་རྒྱལ་པོ་ལ་ཕུལ་བས་གསལ་ཤིང་ལ་བསྐྱོན་ནོ།།
དེའི་ཚེ་མཁན་པོ་དྲང་སྲོང་མདོག་ནག་གིས་དེ་མཐོང་ནས་བུ་ཁྱོད་ཀྱིས་ཅི་ཞིག་བྱས་ཞེས་པ་ལ། ཅི་ཡང་མ་བགྱིས་མོད་ཀྱི་ལས་ངན་གྱིས་སོ། །བུ། ཇི་ལྟར་ཤེས། མཁན་པོ་བདག་ལ་སྐྱོན་མེད་ན་མཁན་པོ་ཁྱོད་གསེར་གྱི་མདོག་ཏུ་གྱུར་ཅིག
ཅེས་བརྗོད་པས་དེ་བཞིན་དུ་གྱུར་ཏེ། དྲང་སྲོང་གསེར་མདོག་ཅེས་གྲགས་སོ། །དེ་ནས་གོའུ་ཏ་མས་བདག་ཕྱི་མ་གར་སྐྱེ་ཞུས་པས། བུ་མེད་པར་འགྲོ་བ་མེད་ཀྱིས་སྔར་འདོད་པ་སྤྱད་པ་དྲན་པར་གྱིས་ཤིག་ཅེས་པ་དང༌།
འཁྲིག་པའི་འདོད་ཆགས་དྲན་ཏེ༑ ཁུ་བ་ཐིགས་པ་ཁྲག་དང་བཅས་པ་གཉིས་ལྷུང་བས་སྒོ་ང་གཉིས་སུ་གྱུར་ནས་ཉི་མའི་འོད་ཟེར་གྱིས་སྨིན་པར་བྱས་པ་ལས།
ཁྱེའུ་གཉིས་བྱུང་སྟེ་བུ་རམ་ཤིང་གི་ཚལ་དུ་གནས་སོ། །དེའི་ཚེ་དྲང་སྲོང་གསེར་མདོག་གིས་དེ་དག་མཐོང་ནས་དེ་གཉིས་གོའུ་ཏ་མའི་བུར་ཤེས་ཏེ་བསྐྱངས་ནས་གོའུ་ཏ་མ་ཉི་མའི་རིགས་བུ་རམ་ཤིང་པ་ཞེས་བཏགས་སོ།
།དེ་ནས་ཕྱིས་རྒྱལ་པོ་བ་ར་དྷྭ་ཛ་བུ་མེད་པར་ཤི་ནས་བློན་པོ་རྣམས་ཀྱིས་དྲང་སྲོང་གསེར་མདོག་ལ་གོའུ་ཏ་མ་དྲིས་པས་དེ་ཁྱེད་ཀྱིས་བསད་དོ་ཞེས་བུ་གཉིས་བྱིན་པ་དང༌།
ཁྱེའུ་ཆེ་བ་རྒྱལ་པོར་བསྐོས་པས་བུ་མེད་པར་ཤི་བ་དང༌། ཆུང་བ་རྒྱལ་པོར་བྱས་དེའི་བརྒྱུད་བརྒྱ་ཐམ་པ་གྲུ་འཛིན་དུ་བྱུང་བའི་མཐའ་མ་བུ་རམ་ཤིང་པ་འཕགས་སྐྱེས་པོ་ཞེས་བྱའོ། །དེ་ལ་བུ་བཞི་ཡོད་པ་ལས་བཙུན་མོ་ཤི་ནས་རྒྱལ་པོ་དབང་ཆེ་བ་གཞན་ཞིག་གི་བུ་མོ་བཙུན་མོར་བསླངས་པ་དང་དེས་ཀྱང་བྱིན་ཏེ།
ངའི་བུ་མོ་ལ་ཁྱེའུ་བྱུང་ན་རྒྱལ་སྲིད་བྱིན་ཅིག་

ཅེས་བསྒོ་བ་དང༌། དེ་ལ་ཁྱེའུ་ཞིག་བཙས་ཏེ་མིང་རྒྱལ་སྲིད་དགའ་ཞེས་བཏགས་ནས༑ རྒྱལ་སྲིད་སྦྱིན་པའི་དུས་ལ་བབས་པ་ན་གཞོན་ནུ་སྔ་མ་རྣམས་སྲིང་མོ་དང་འཁོར་དང་བཅས་ཏེ་སྤྱུགས་སོ། །དེ་ནས་གཞོན་ནུ་རྣམས་གངས་རི་དང་ཉེ་བ་ཆུ་སྐལ་ལྡན་ཤིང་རྟའི་འགྲམ་དྲང་སྲོང་སེར་སྐྱའི་བསྟི་གནས་དང་མི་རིང་བ་ཞིག་ཏུ་གནས་པ་ན།
དྲང་སྲོང་སེར་སྐྱའི་གཞོན་ནུ་རྣམས་ལ་མས་དབྱེན་གྱིས་སྲིང་མོ་དང་ལྷན་ཅིག་འདོད་པ་སྤྱོད་ཅིག་དང་རུང་ངོ༌།
།ཞེས་བསྒོ་བ་ཉན་པས་བུ་དང་བུ་མོ་མང་པོ་བྱུང་བ་དང༌། དྲང་སྲོང་གིས་བུམ་པའི་ཆུས་རི་མོ་བྲིས་ཏེ་ས་ཕྱོགས་འགའ་ཞིག་བྱིན་པ་ལས་བརྩིགས་པས་སེར་སྐྱའི་གཞི་ཞེས་གྲགས་སོ།
།དེ་ནས་ཕྱིས་རྒྱལ་པོ་འཕགས་སྐྱེས་པོས་བུ་རྣམས་དྲན་ཏེ་དྲིས་པ་ལ། རྒྱས་པར་བརྗོད་པ་ལ་རྒྱལ་པོས་གཞོན་ནུ་རྣམས་སྲིང་མོ་དང་ལྷན་ཅིག་ཕོད་པ་ཡིན་ནོ། །ཞེས་བརྗོད་པས་ཤཱཀྱ་ཞེས་བཏགས་སོ།
།དེ་ནས་འཕགས་སྐྱེས་པོ་ཤི་ནས་རྒྱལ་སྲིད་དགའ་རྒྱལ་པོ་བྱས་ཤིང༌། དེ་ཡང་བུ་མེད་པར་ཤི་ནས་ཤཱཀྱ་རྣམས་ཀྱིས་རྒྱལ་པོ་བྱས་ཏེ། དེའི་བརྒྱུད་ལྔ་ཁྲི་ལྔ་སྟོང་དང་བཅུ་གཉིས་སེར་སྐྱའི་གཞིར་བྱུང་བའི་ཐ་མ་ནི་སེང་གེ་འགྲམ་སྟེ།
དེ་ཡན་ཆད་ལ་འབུམ་ཕྲག་བཅུ་དང་བདུན་ཁྲི་བཞི་སྟོང་བཞི་བརྒྱ་བཅུ་གཉིས་འདས་སོ། །སེང་གེ་འགྲམ་གྱི་སྲས་བཞིའི་ཟས་གཙང་ལ་བཅོམ་ལྡན་འདས་དང༌། དགའ་བོ་དང༌། ཟས་དཀར་ལ་རྒྱལ་དང༌།
བཟང་ལྡན་དང༌། བྲེ་བོ་ཟས་ལ་མིང་ཆེན་དང༌། མ་འགགས་པ་དང༌། བདུད་རྩི་ཟས་ལ་ཀུན་དགའ་བོ་དང་ལྷས་སྦྱིན་ནོ། །དེ་ནས་གནས་གྲོང་ཁྱེར་སེར་སྐྱ་དང༌། གཉན་ཡོད་དང༌། ཡངས་པ་ཅན་དང༌།
པདྨོ་ཅན་དང༌། ལང་ཀ་པུ་རི་ལ་སོགས་པར་འཁོར་གདུལ་བྱ་སྣ་ཚོགས་པ་དག་ལ་ཆོས་ནི་ལངྐར་གཤེགས་པ་ལས། ཀུན་རྫོབ་ཏུ་ནི་ཐམས་

ཅད་ཡོད། །དམ་པའི་དོན་དུ་ཡོད་མ་ཡིན། །ཆོས་རྣམས་ངོ་བོ་ཉིད་མེད་པ། །ཞེས་པ་ལ་སོགས་པ་དོན་རྣམ་པར་ངེས་པའི་ཆོས་ཀྱི་འཁོར་ལོ་ལོ་སུམ་ཅུའི་བར་དུ་གསུངས་པས། དགོས་པ་ཡོད་མེད་དམ་རྟག་ཆད་ཀྱི་ལྟ་བ་བསལ་ནས་ལ་ལ་སེམས་ཙམ་དང༌།
ལ་ལ་དབུ་མའི་ལམ་ལ་བཀོད་དེ། རྒྱ་ཆེ་རོལ་པ་ལས། ཡོད་དང་མེད་ལས་རྣམ་གྲོལ་བས། །བདག་དང་བདག་མེད་རྣམ་སྤངས་པ། །རང་བཞིན་མ་སྐྱེས་བསྟན་པ་ནི། །ཆོས་ཀྱི་འཁོར་ལོ་འདི་བརྗོད་དོ།
།ཞེས་སོ། ། གསུམ་པ་རྩོད་པ་སྤོང་བ་ནི། གལ་ཏེ་བཀའ་དང་པོས་ཡོད་པར་དང་གཉིས་པས་མེད་པར་གསུངས་པས་འགལ་ལོ་ཞེ་ན། དེ་ལ་སེམས་ཙམ་པས་ནི་དང་པོས་ཀུན་རྫོབ་གཞན་དབང་ཡོད་པ་དང༌། བར་པས་ཀུན་བཏགས་གཟུང་འཛིན་གཉིས་མེད་ལ་དགོངས་པ་ཅན་ཡིན་ལ།
ཐ་མ་ནི་ཡོངས་གྲུབ་དོན་དམ་སྟོན་པས་ངེས་དོན་ནོ་ཞེས་འཆད་དོ། །དབུ་མ་པས་ནི་དང་པོས་ཀུན་རྫོབ་ཏུ་དོན་མེད་པའི་ལོག་རྟོག་དང༌། གསུམ་པས་སེམས་མེད་པའི་ལོག་རྟོག་དགག་པའི་ཕྱིར་གསུངས་པས་དྲང་དོན་ཡིན་ལ།
བར་པས་ཡོད་མེད་དམ་རྟག་ཆད་ཀྱི་མཐའ་དང་བྲལ་བར་སྟོན་པས་ངེས་དོན་ནོ་ཞེས་ཟེར་རོ། །དོན་ནི་མཐའ་མའི་མདོ་ལངྐར་གཤེགས་པ་ལ་སོགས་པ་དང་བཀའ་དང་པོ་དྲང་དོན་ཡིན་ཏེ།
རྟོག་གེ་འབར་བ་ལས། མདོ་ལས་སེམས་ཙམ་གསུངས་པ་ཡང༌། །བྱེད་པོ་ཟ་པོ་དགག་ཕྱིར་རོ། །ཞེས་སོ། །ཡང་ཐ་མའི་མདོ་ཏིང་ངེ་འཛིན་རྒྱལ་པོ་ལ་སོགས་པ་བར་པ་ནི་ངེས་དོན་ཡིན་ཏེ།
ལངྐར་གཤེགས་པ་ལས། བློ་གྲོས་ཆེན་པོ་རང་བཞིན་གྱིས་མ་སྐྱེས་པ་ལ་དགོངས་ནས་ངས་ཆོས་ཐམས་ཅད་སྐྱེ་བ་མེད་པར་གསུངས་སོ། །ཞེས་སོ། །དེ་ལྟར་ན་གཉིས་ཀ་ཡང་ལེགས་པར་བཤད་པར་འགྱུར་རོ།
།དེ་ཡང་འཁོར་ལོ་གསུམ་རིམ་གྱིས་

འཇུག་པ་ལ་དགོངས་ནས་གོ་རིམ་ངེས་པར་བཤད་ལ་རང་རང་གི་གཞུང་ལུགས་རེ་རེ་ལ་རིགས་ཅན་གསུམ་ཀའི་ལམ་ཡོད་པར་འདོད་དོ།། །།༈ བཅུ་གཉིས་པ་མྱ་ངན་ལས་འདའ་བའི་ཚུལ་སྟོན་པ་ནི། དེ་ནས་ཡངས་པ་ཅན་དུ་བཞུགས་ཏེ།
ཀུན་དགའ་བོ་དེ་བཞིན་གཤེགས་པ་ནི་རྫུ་འཕྲུལ་གྱི་རྐང་པ་མངའ་བས། བསྐལ་པའམ་དེ་ལས་ལྷག་པར་བཞུགས་ནུས་སོ། །ཞེས་ལན་གསུམ་གྱི་བར་དུ་གསུངས་པ་དང༌། སྡིག་ཅན་གྱིས་མྱ་ངན་ལས་འདའ་བར་ཞུས་པས་གནང་ངོ༌།
།སྲིད་པ་གསུམ་པོ་ཐམས་ཅད་ན་ཟླ་བ་གསུམ་ན་འདའོ་ཞེས་གྲགས་སོ། །དེའི་ཚེ་ཀུན་དགའ་བོ་མྱ་ངན་དུ་གྱུར་པ་དང༌། ཀུན་དགའ་བོ་ང་མྱ་ངན་ལས་འདས་ནས་འོད་སྲུངས་དང་དུས་ནི་མྱ་ངན་ལས་འདས་པ་ཆེན་པོའི་མདོ་ལས།
དཔྱིད་ཟླ་ཐ་ཆུང་ས་ག་ཟླ་བའི་ཚེས་བཅོ་ལྔའི་གུང་ཐུན་ལ་འདས་པར་བཤད་ལ། ཕྲན་ཚེགས་ཀྱི་འགྲེལ་བ་སློབ་དཔོན་ཚུལ་ཁྲིམས་བསྐྱང་གིས་མཛད་པར། སྟོན་ཟླ་ཐ་ཆུང་སྨིན་དྲུག་གི་ཟླ་བའི་དཀར་ཕྱོགས་ཀྱི་ཚེས་བརྒྱད་ཀྱི་གུང་ཐུན་ལ་འདའ་བར་འདོད།
པཎ་ཆེན་ཤཱཀྱ་ཤྲཱིས་ཀྱང་སྨིན་དྲུག་ཟླ་བའི་དཀར་ཕྱོགས་ཀྱི་ཞེས་སོགས་གསུངས་སོ། ཁྱོད་གཉིས་ལོ་བཞི་བཅུ་ལྷག་ཙམ་དུ་ཚངས་མདོ་སྙིང་རྗེ་པདྨ་དཀར་པོ་ལས།
པར་སྤྱོད་པར་འགྱུར་གྱིས་མྱ་ངན་མ་བྱེད་ཅེས་པ་དང༌། ཁྱོད་ཀྱིས་ང་མགུ་བར་བྱས་པས་མ་འོངས་པ་ན་ཁྱོད་ཀྱིས༷་གཞན་མགུ་བར་བྱེད་དོ། །ཞེས་སོ། ། གཞན་ཡང་སུམ་ཅུ་རྩ་གསུམ་དུ་སྤྲུལ་པའི་ལུས་མཛད་དེ།
ལེ་ལོ་ཅན་དྲི་ཟའི་རྒྱལ་པོ་རབ་དགའ་དགེ་བསྙེན་དུ་གསོལ་བས་བདེན་པ་མཐོང་བར་གྱུར་པ་དང༌། ཀུན་དགའ་བོ་ཁྱོད་རྩྭ་ཅན་གྱི་གྲོང་ཁྱེར་དུ་སོང་ལ་རབ་བཟངས་ལ། དེ་བཞིན་གཤེགས་པ་དེ་ནི་མེ་ཏོག་ཨུ་དུམ་ཝ་ར་དང་འདྲ་སྟེ།
དེང་གི་གུང་ཐུན་ལ་འདའ་ཡིས་ཕྱིས་འགྱོད་པའི་སེམས་མ་སྐྱེད་ཅིག ཅེས་སྨྲོས་ཤིག་ཅེས་གསུངས་པ་དང༌། དེས་ཀྱང་དེ་

བཞིན་དུ་བྱས་པས་རབ་བཟངས་བསྙེན་པར་རྫོགས་ནས་འདི་སྐད་ཅེས། དགེ་སློང་དག་ན་རེ། བདེ་སྡུག་ཐམས་ཅད་ལས་ཡིན་ཏེ་ཚུལ་ཁྲིམས་ཀྱིས་མྱ་ངན་ལས་འདས་པ་འཐོབ་བོ་ཞེ་ན་དེ་ལྟར་ངེས་སམ། བཀའ་སྩལ་པ། ཐམས་ཅད་སྔོན་གྱི་ལས་མ་ཡིན་ཏེ་རྒྱལ་པོ་བསད་པས་ནོར་ཐོབ་པའམ་རྒྱལ་པོའི་བུ་བསད་རང་ཉམས་པ་ལ་སོགས་པ་རྐྱེན་གྱིས་ཡིན་ནོ།
།ལས་ཟད་པས་ཟད་པར་མི་འགྱུར་ཏེ། ལམ་བསྒོམས་པས་ཟད་པར་འགྱུར་རོ། །དེའི་ཕྱིར་སྔར་སེམས་གདུལ་ལོ།
།ཞེས་སོགས་དང༌། སྟོང་ཉིད་གསུངས་པས་དགྲ་བཅོམ་པ་ཐོབ་ནས་མི་འདའ་བར་ཞུས་པས་མ་གནང་ངོ༌། །དེའི་ཚེ་ཀུན་དགའ་བོ་ང་མྱ་ངན་ལས་འདས་ནས་ཁྱོད་ཀྱིས་དམ་པའི་ཆོས་ཟུངས་ཤིག་ཅེས་གདམས་ཏེ།
འཁོར་རྣམས་ལ་སྐུའི་དཀྱིལ་འཁོར་བསྟན་ནས་སྤྲོས་པ་དང་བྲལ་བའི་ཆོས་གསུངས་སོ། །དེ་ནས་ཀུན་དགའ་བོས་སྟོན་པ་གཤེགས་ན། བདག་ཅག་གི་སྟོན་པ་ནི་སུ། གནས་ནི་གང༌། དྲུག་སྡེ་ནི་ཇི་ལྟར་འདུལ།
ཆོས་ནི་ཇི་ལྟར་བསྡུ་ཞེས་ཞུས་པ་དང༌། སངས་རྒྱས་ཀྱིས། ཁྱོད་ཀྱི་སྟོན་པ་ནི་ཚུལ་ཁྲིམས་དང༌། གནས་དྲན་པ་ཉེར་བཞག་ལ་གྱིས། དྲུག་སྡེ་བསླབ་པ་འཆའ་བའི་ཡན་ལག་ཏུ་སྤྲུལ་པ་ཡིན་པས་གདུལ་མི་དགོས།
ལྷ་སྦྱིན་ཡང་ཐུབ་པའི་ཆེ་བ་འབྱིན་ཐབས་ཡིན། ཆོས་བསྡུ་བ་ནི་གླེང་སློང་དྲིས་ལན་དང༌། མཚམས་སྦྱོར་གྱི་ཚིག་ལ་སོགས་པ་ཆུག་ལ་བསྡུས་ཤིག་ཅེས་གསུངས་སོ། །དེ་ལྟར་འཁོར་ལོ་གསུམ་གྱིས་ཀུན་ཤེས་ཀཽཎྜི་ཎྱ་ནས་ཀུན་ཏུ་རྒྱུ་རབ་བཟངས་ལ་ཐུག་གི་བར་ལ་གདུལ་བྱ་རིགས་ཅན་གསུམ་རྒྱུའི་ཐེག་པ་ལམ་གསུམ་གྱིས་འབྲས་བུ་བྱང་ཆུབ་ལ་བཀོད་དེ།
དེའི་སྐལ་བ་མེད་པ་རྣམས་མངོན་མཐོའི་བདེ་བ་ལ་བཀོད་ཅིང༌།
དེའི་སྐལ་བ་མེད་པ་ཡང་ལོང་བས་གཟུགས་མཐོང་བ་སོགས། མཐོང་ཆོས་ཀྱི་བདེ་བ་

ལ་བཀོད་དེ། རེ་ཞིག་འོས་སུ་གྱུར་པའི་གདུལ་བྱ་ཟད་པས་བཞུགས་པའི་དོན་མེད་པ་དང༌། སྐྱེས་པའི་མཐའ་བསྟན་པ་དང༌། འཁོར་བ་ལས་ཡིད་དབྱུང་བ་དང༌། སྐུ་གདུང་ལ་སོགས་ལ་མཆོད་པས་གདུལ་བའི་ཕྱིར། རྩྭ་མཆོག་གི་གྲོང་ཁྱེར་གྱད་སྟོབས་པོ་ཆེ་འབྱུང་པའི་གནས།
ཤིང་སཱ་ལ་ཟུང་གི་ཚལ་ཆུ་བོ་བ་ཏི་ཧ་རིའི་འགྲམ་དུ་བསམ་གཏན་བཞི་ལ་སྙོམས་པར་ཞུགས་ནས། བུད་ཤིང་ཟད་པའི་མེ་བཞིན་དུ་འདའ་བའི་ཚུལ་བསྟན་གྱིས་དངོས་སུ་ནི་མ་ཡིན་ནོ།
། ཐེག་བསྡུས་ལས། ལ་ལར་རྫོགས་པའི་བྱང་ཆུབ་སྟོན། །ལ་ལར་མེ་བཞིན་མྱ་ངན་འདས། །ནམ་ཡང་ མེད་པ་མ་ཡིན་ཏེ། །དེ་བཞིན་གཤེགས་པ་རྟག་པའི་ཤིང་(སྐུ)། །ཞེས་པ་དང༌། གསེར་འོད་དམ་པ་ལས།
སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །དེ་བཞིན་གཤེགས་པ་རྟག་པའི་སྐུ། །ཞེས་སོ། །དེ་ལྟར་འདས་པའི་ཚེ་ས་གཡོ་བ་ལ་སོགས་པའི་ཆོ་འཕྲུལ་སྣ་ཚོགས་བྱུང་ངོ༌།
།དེ་ནས་རྩྭ་ཅན་གྱི་གྱད་ཀྱི་གཙོ་བོ་ལྔ་བརྒྱས་ཀུན་དགའ་བོ་ལ་སྤུར་སྦྱོང་བར་གསོལ་ཏེ། འཁོར་ལོས་བསྒྱུར་བའི་རྒྱལ་པོ་བཞིན་དུ་ཤིང་བལ་གྱི་འདབ་མས་དཀྲིས་ཤིང་རས་ཟུང་སྟོང་གིས་བཅིངས་ནས་འབྲུ་མར་གྱིས་བཀང་བའི་ལྕགས་སྒྲོམ་དུ་བཅུག་ཏེ༑
བཏེག་པ་ན་གྱད་སྟོབས་པོ་ཆེ་བཞི་དང༌། བརྒྱད་དང༌། བཅུ་དྲུག་གིས་ཀྱང་མ་ཐེག་གོ །དེའི་ཚེ་ལྷ་དང་མི་ཐམས་ཅད་ཀྱིས་གསོལ་བ་བཏབ་པས། གྲོང་ཁྱེར་ལ་ལན་བདུན་བསྐོར་ནས་བཞུགས་པ་དང༌།
བྱ་རྒོད་ཕུང་པོའི་རི་ལ་འོད་སྲུངས་འཁོར་ལྔ་དང་ལྷན་ཅིག་ཡོད་པས་ཤེས་ཏེ། ཞག་བདུན་གྱིས་འོངས་པ་དང་སྒྲོམ་ཁ་རང་བྱེའོ། །དེ་ནས་མཆོད་པ་བྱས་ཏེ་རས་ཟུང་སྟོང་སྙེད་པས་དཀྲིས་ནས་ཇི་སྙེད་ཀྱིས་མེ་སྦར་ཡང་ཚིག་པར་མ་གྱུར་པས།
ཐུགས་རྗེ་ཆེན་པོས་ཉིད་ཀྱི་ཐུགས་

ཀ་ནས་ཡེ་ཤེས་ཀྱི་མེ་ཕྱུང་སྟེ། ཞག་བདུན་ལོན་ནས་བརྒྱ་བྱིན་འོངས་པ་དང་མེ་རང་ཞི་སྟེ། མྱ་ངན་འདས་པའི་མདོ་ལས། དེ་བཞིན་གཤེགས་པའི་རིང་སྲེལ་སྤུར་སྒྲོམ་ནི། །གྱད་ཀུན་ལོག་སྟེ་བཏེག་ཀྱང་བསྐྱོད་མ་ནུས།
།ཐུགས་རྗེ་ཆེན་པོའི་ཤུགས་ཀྱིས་འཕགས་ནས་ནི། །མཁའ་ལ་རྩྭ་མཆོག་གྲོང་ཁྱེར་བསྐོར་ཞིང་གཤེགས༑ ༑རྡོ་རྗེ་ལྟ་བུར་མི་འཇིགས་དབང་བསྒྱུར་ནུས། །ཐམས་ཅད་མེས་ནི་བཞེན་པར་མ་གྱུར་ཏེ། །ཐུགས་ཁ་ནས་ནི་བྱམས་པའི་མེ་བྱུང་ནས།
།ཞག་བདུན་བར་དུ་བཞེན་པར་གྱུར་པར་བསྟན། །ཞེས་སོ། །དེ་ནས་སོ་སོས་རིང་བསྲེལ་ལ་བསྟོད་པར་ཆས་པ་ན། མ་འགག་པས་རས་ཀྱི་དུམ་བུ་དང་ཤིང་བལ་ཐམས་ཅད་བགོས་ནས་བྱིན་པ་དང་མ་ག་དྷཱའི་ཁལ་ཕྱེད་ཤོང་བའི་བསེ་སྒྲོམ་བརྒྱད་རིང་བསྲེལ་གྱིས་བཀང་ནས།
མཆོད་པ་བྱས་ཏེ། བསྡུ་བའི་ཚིགས་སུ་བཅད་པ་གསུངས་པ། སེར་སྐྱའི་གྲོང་དུ་ཤཱཀྱའི་རིགས། །ཡངས་པ་ཅན་གྱི་ལི་ཙྪ་བྱི།
། མཉམ་ཀའི་གྲོང་དུ་མ་སྐྱེས་དགྲ། །འགྲོ་ནའི་གྲོང་དུ་འགྲོ་ནའི་རིགས། །བཏྶའི་གནས་ཀྱི་མ་ལ་དང༌། །ཀ་ལ་ཐ་ཡི་བུ་ལུ་ཀ །རཱ་མའི་གྲོང་དུ་ཀྲོ་དྷ་ཀ །བིཥྞུ་དྭཱི་པའི་བྲམ་ཟེའོ། །ཐུབ་ཆེན་འདི་དབང་པོ།མཆེ་བ་བཞི་གཅིག་ལྷ།
།གནྡྷ་ར་ག་རབ་དགའི་གྲོང༌། །ཀ་ལིངྐ་ཡི་རྒྱལ་པོ་ཁབ། །རཱ་མའི་གྲོང་དུ་ཀླུ་རྒྱལ་པོ། །མཆེ་བ་གཅིག་སྲིན་པོ་མྱུར་པ་གཉིས་ཀྱིས་བརྐུས་ཏེ་ཁྱེར་རོ། །ཞེས་ཀྱང་འབྱུང་ངོ༌།
།ལུང་ཕྲན་ཚེགས་ལས། ལྷའི་ཚིགས་བཅད། སེར་སྐྱར་སྐྱེས་ནས་མཉམ་ཀར་བྱང་ཆུབ་སྟེ༑ ༑ཀ་ཤིར་ཆོས་ཀྱི་འཁོར་ལོ་རབ་ཏུ་བསྐོར། །ལ་ལར་སྙིང་རྗེ་ལྡན་པ་ཤེས་རབ་མཆོག །རྩྭ་ཅན་གྲོང་དུ་གཤེགས་ནས་མྱ་ངན་འདས།
།ཞེས་སོ། །སློབ་དཔོན་ཀླུ་སྒྲུབ་ཀྱིས་གནས་ཆེན་པོ་བརྒྱད་ལ་བསྟོད་པའི་རྗེས་སུ་འབྲང་ནས་

མཛད་པ་བརྒྱད་དུ་ཡང་འཆད་དེ། ཁབ་གནས་པ་དང་བྱང་ཆུབ་དང༌། །འཁོར་ལོ་བསྐོར་དང་གཞན་ཕམ་མཛད། །ལྷ་ལས་བབས་དང་དགེ་འདུན་མཐུན། །སྐུ་ཚེ་བྱིན་བརླབས་མྱ་ངན་འདས། །གྲོང་ཁྱེར་སེར་སྐྱར་སྐུ་བལྟམས་པ་རྣམ་པར་དག་པ་པདྨ་བརྩེགས་པའི་མཆོད་རྟེན་དང༌།
མ་ག་དྷཱར་བྱང་ཆུབ་ཆེན་པོའི་མཆོད་རྟེན་དང་༑ ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བས་དཔལ་སྒོ་མང་གི་མཆོད་རྟེན་དང་༑ གཉན་ཡོད་དུ་མུ་སྟེགས་ཀྱི་སྟོན་པ་དྲུག་བཏུལ་བས་ཆོ་འཕྲུལ་ཆེན་པོའི་མཆོད་རྟེན་དང༌།
གྲོང་ཁྱེར་གསལ་ལྡན་དུ་ལྷའི་གནས་སུ་ལོ་གཅིག་བཞུགས་ནས་བྱོན་པ་ལས་ལྷ་ལས་བབས་པའི་མཆོད་རྟེན་དང༌། རྒྱལ་པོའི་ཁབ་ཏུ་དགེ་འདུན་གྱི་དབྱེན་འདུམ་པར་མཛད་པས་བྱམས་དངོས་ཀྱི་མཆོད་རྟེན་དང༌།
ཡངས་པ་ཅན་དུ་སྤྲེའུས་སྦྲང་རྩི་ཕུལ་བའི་དུས་སུ་སྐུ་ཚེའི་འདུ་བྱེད་བཏང་བ་ལ་སླར་སྐུ་ཚེ་བྱིན་གྱིས་བརླབས་པའི་མཆོད་རྟེན་དང༌།
རྩྭ་མཆོག་ཏུ་མྱ་ངན་ལས་འདས་པ་ཆོས་རྒྱལ་མྱ་ངན་མེད་པའི་མཆོད་རྟེན་ནོ། །གཞན་ཡང༌། རྒྱ་ཆེ་རོལ་མདོ་རྒྱ་ཆེ་རོལ་པ་ཆེ་ཆུང་གཉིས་ཡོད་པ་ལས་ཆེན་པོ་བོད་དུ་མ་འགྱུར་གསུངས།པ་ཆེན་པོའི་རྗེས་སུ་འབྲངས་མཛད་པ་བཅུ་གཉིས་འདི་ལྟར་ཡང་འཆད་དེ།
ལྷ་ལས་བབས་དང་བལྟམས་པ་དང༌། ། རོལ་རྩེད་མཛད་དང་མངོན་པར་བྱུང༌། །དཀའ་བ་མཛད་དང་བདུད་བཏུལ་བ། ། བྱང་ཆུབ་སེམས་དཔའི་མཛད་པ་ཡིན། །བྱང་ཆུབ་པ་དང་འཁོར་ལོ་དང༌།
།ཉོན་མོངས་ཅན་བཏུལ་འདོད་ཆགས་ཅན་གཅུང་དགའ་བོ། ཞེ་སྡང་ཅན་མིའུ་ཐུང་སོར་ཕྲེང་ཅན་དང༌། གཏི་མུག་ཅན་ལྟེང་རྒྱས་འོད་སྲུངས་དང༌། ང་རྒྱལ་ཅན་ཀ་པི་ན་ལ་སོགས་པ་བཏུལ། ཡངས་པ་ཅན་དུ་སྤྲེའུས་སྦྲང་རྩི་ཕུལ་བ་དང༌།
བྱ་རྒོད་ཕུང་པོའི་རི་ལ་ནོར་སྐྱོང་བཏུལ་བ་དང༌།དུད་འགྲོ་ནི། །དྲེགས་པ་ཅན་བཏུལ་མྱ་ངན་འདས། །སངས་རྒྱས་པ་ཡི་མཛད་པ་ཡིན། །ཞེས་སངས་རྒྱས་ཀྱི་

བཀར་གསུངས་པ་ནི་བསྡུ་བའི་ཚིགས་སུ་བཅད་པའོ། །ལངྐར་གཤེགས་པ་ལས། མཛད་པ་བཅུ་དྲུག་དང༌། ཡང་དག་པར་སྦྱོར་བ་ལས། མཛད་པ་བཅོ་བརྒྱད་དུ་ཡང་བཤད་མོད་ཀྱི་དེ་དག་འགལ་བར་མི་འགྱུར་བསམ་སྟེ་མདོ་ཐ་དད་པ་དང༌།
རྒྱས་བསྡུས་ཀྱིས་དགོངས་པ་ཐ་དད་པའི་ཕྱིར་རོ།། །།༈ དེའི་ཞར་ལ་བསྟན་པ་ཇི་ལྟར་བསྡུས་པའི་ཚུལ་ནི། སྟོན་པའི་ཞལ་ཆེམས་རྗེས་སུ་བསྒྲུབ་པ་དང༌། མ་འོངས་པའི་གདུལ་བྱ་ལ་ཕན་གདགས་པ་དང༌།
བསྟན་པ་ལ་སྒྲོ་སྐུར་གྱི་རྩོད་པ་སྤང་བའི་ཕྱིར། བཀའི་བསྡུ་བ་ལན་གསུམ་མཛད་པ་ལས། དང་པོ་ནི་ལུང་ཕྲན་ཚེགས་ལས་ས་བླའི་ལྷ་དག་འདི་སྐད་ཅེས། སྐྱེ་བ་(ཀྱེ་མ་)འཕགས་པ་ཤཱ་རིའི་བུ་འདས་པའི་ཚེ་དགེ་སློང་བརྒྱད་ཁྲི་དང༌།
མོའུ་འགལ་འདས་པའི་ཚེ་བདུན་ཁྲི་དང༌། བཅོམ་ལྡན་འདས་འདས་པའི་ཚེ་བརྒྱད་སྟོང་(ཁྲི་)འདས་ཏེ། དགེ་སློང་དབང་དང་ལྡན་པ་རྣམས་ཀྱང་འདས་པས། ཤཱཀྱའི་བསྟན་པ་དུད་པ་ཙམ་དུ་གྱུར་ཏེ།
མདོ་སྡེ་དང་འདུལ་བ་དང་མངོན་པ་དག་ནི་སྒྲོག་པར་མི་བྱེད་པས་ལྷ་རྣམས་འགྲིབས་ཤིང་ལྷ་མ་ཡིན་རྣམས་འཕེལ་ལོ། །ཞེས་སྒྲོགས་པ་ན། འོད་སྲུངས་ཆེན་པོས་གནས་སྐབས་འདིར་མ་བཟོད་ནས་བསྡུ་བར་བཞེད་ནས་དེའི་ཕྱི་དེ་དབྱར་དགེ་བསྐོས་པ་གང་པོས་གཎྜི་བརྡུངས་ཏེ་གང་མ་ཚངས་བརྟགས་པས།
སྔོན་ཐུབ་པས་བ་གླང་བདག་བཞིན་མི་མཛེས་པས་གཞན་མ་དད་གྱི་དོགས་ནས་སུམ་ཅུ་རྩ་གསུམ་གྱི་གཞལ་ཡས་ཁང་ཤིརྴ་ཀའི་ཕུག་ཏུ་བཏང་བ་དེ་མ་བྱོན་ནས་གང་པོ་འབོད་དུ་བྱོན་ཏེ།
འོད་སྲུངས་ལ་སོགས་པས་འདུས་པའི་གྲོགས་ལ་གཤེགས་ཞེས་སྨྲས་པ་དང༌། དེ་རིངས་ཐབས་སུ་ཨ་རོཀྵ་བརྗོད་ནས། སངས་རྒྱས་འཇིག་རྟེན་གཞན་དུ་མ་གཤེགས་སམ།
དགེ་འདུན་མི་རྩོད་དམ། ཆོས་ཀྱི་

འཁོར་ལོ་མུ་སྟེགས་པས་མ་ཟློག་གམ་ཞེས་པ་ལ། གང་པོས། བློ་ལྡན་བསྟན་པ་གནས་བྱའི་ཕྱིར། །ཉན་ཐོས་དགེ་འདུན་ཚོགས་ནས་ནི། །དེ་དག་དེར་ནི་འདུས་གྱུར་ཏེ། ཁྱོད་ལ་འདོད་ཅིང་དོན་བརྩོན་བྱེད། །གྲུ་ཆེན་རྒྱལ་པོ་དེ་ཞིག་སྟེ།
།ཡེ་ཤེས་རི་ཡང་རྣམ་པར་ཉིལ། །བསྟན་པ་རབ་མཆོག་ལྡན་པ་ཡི། །དགེ་སློང་མང་པོ་རྣམས་ཀྱང་ཞི། །གྱི་ན་མ་ལགས་ངེས་པར་ནི། །བདག་ནི་ཕོ་ཉར་འདིར་འོངས་ན།། བསྟན་པ་གནས་པར་བྱ་བའི་ཕྱིར།
།དེ་བས་ཁྱོད་ནི་མྱུར་དུ་བཞུད། །ཅེས་པ་དང༌། བ་གླང་བདག་གིས། འགྲོ་བའི་སྒྲོན་མེ་མགོན་པོ་བཞུགས་ན་དེར། ། བདག་ནི་འགྲོ་བར་བྱ་བའི་བློ་ཡོད་ཀྱང༌། །དེ་ནི་རབ་ཞི་ཕ་རོལ་གཤེགས་གྱུར་ན།
། བློ་ལྡན་གང་ཞིག་འཇིག་རྟེན་དེ་དག་འགྲོ། །ཆོས་གོས་ལྷུང་བཟེད་རྣམ་གསུམ་མཆོག་འདི་དག ཁྱོད་ཀྱིས་དགེ་འདུན་རྣམས་ལ་དབུལ་བར་གྱིས། །བདག་ནི་ཞི་བ་ཡང་སྲིད་མེད་པར་འགྲོ། །བདག་གི་ཉེས་པ་འཕགས་པས་བཟོད་པར་གསོལ།།
ཞེས་ཏེ་ལུས་ཡེ་ཤེས་ཀྱི་མེས་བསྲེགས་ཏེ་འདས་པ་དང༌། མེ་དེ་བསིལ་བར་བྱེད་པའི་ཆུ་བོའི་རྒྱུན་བཞི་ལས་ཆོས་ཀྱི་སྡོམ་བཞི་འཛིན་པའི་ཚིགས་སུ་བཅད་པ་བཞི་བྱུང་སྟེ།
ད་ལྟར་དུས་རྣམས་ངན་གྱུར་ཏེ། །སེམས་ཅན་སོ་སོའི་ལས་ལ་བརྟེན། ། འགྲོ་བ་ཀུན་འཇུག་མཁྱེན་པ་ཡི། །སྐྱེ་བོའི་སྒྲོན་མ་རབ་ཏུ་ནུབ། །འདུས་བྱས་ཕུང་པོ་སྐད་ཅིག་འཇིག་འགྱུར་ཏེ། །སྐྱེ་ལ་སོགས་པའི་སྡུག་བསྔལ་ཉོན་མོངས་ལྡན།
། སོ་སོའི་སྐྱེ་བོ་བདག་ཏུ་ཉོན་མོངས་ཏེ། །སུ་ཡིས་ཀྱང་ནི་བྱས་པ་མེད་པའོ། ། མཁས་པས་རྟག་ཏུ་བག་ཡོད་པ་རུ་བྱེད། །ཡིད་ཀྱིས་བསོད་ནམས་དག་ནི་རབ་ཏུ་བྱ། །འབྱུང་པོ་རྣམས་ཀྱིས་བསགས་པའི་མཐའ་འཇིག་ཅིང༌།
།སྲོག་དང་བཅས་པའི་དཔལ་ནི་གཡོས་པར་འགྱུར། །ཐུབ་པ་དེ་ལ་བློ་མཆོག་ཡང་དག་འདུད། །

བདག་གིས་དགོངས་པ་མ་ལུས་ཀུན་གྱིས་སོ། །དད་ཅིང་རབ་ཏུ་གུས་པས་བླ་མ་དེའི༑ ༑ཕྱི་བཞིན་བ་གླང་བདག་ཀྱང་དེ་ལྟར་སོང༌། །ཞེས་སོ། །དེ་ནས་གང་པོས་རིང་བསྲེལ་དང༌། ཆོས་གོས་དང་ལྷུང་བཟེད་བསྡུས་ནས་འོད་སྲུངས་ལ་སོགས་པ་ལ་ཕུལ་ཏེ།
མགོན་པོའི་སྐུ་ནི་མེད་པར་དེས་ཐོས་ནས། །བསོད་ནམས་ལས་ཀྱིས་ཞི་བར་རབ་ཏུ་སོང༌། །དེ་ཡི་ཆོས་གོས་ལྷུང་བཟེད་འདི་ཡིན་ཏེ། །དེས་བསམ་དགེ་འདུན་རྣམས་ལ་བཟོད་པར་གསོལ།
།ཞེས་པ་དང༌། འོད་སྲུངས་ཀྱིས། ཤིརྴའི་གྲོང་མཆོག་བ་གླང་བདག །བསོད་ནམས་ལས་ཀྱིས་ཞིར་གྱུར་པ། ཁྱེད་ཅག་དེ་བཞིན་བསམ་མི་བྱ། །འདུས་ཏེ་འགྲོ་དོན་ཕྱིར་བླངས་བྱ། །ཞེས་གསུངས་ནས་ཀུན་དགའ་བོ་སོ་སོའི་སྐྱེ་བོ་ཡིན་ཀྱང་མདོ་སྡེ་གཏད་པས་ཆུའི་ཞལ་ཏ་བར་བཅུག་གོ
༑དེའི་ཚེ་མ་སྐྱེས་དགྲས་འོད་སྲུངས་ལ་སྨྲས་པ། ཐུབ་པས་ནི་བདག་མ་སྦྲན་ན་ཁྱོད་འདའ་བའི་ཚེ་སྦྲོན་ཅིག ཅེས་སོ། །དེ་ནས་འོད་སྲུངས་ཀྱིས་མཉམ་པར་བཞག་ནས་གཟིགས་པས་ཀུན་དགའ་བོ་ལ་དགྲ་བཅོམ་པའི་སྐལ་པ་ཡོད་ཅིང་སྐྱོ་བས་འདུལ་བར་མཁྱེན་ཏེ།
དགེ་སློང་གི་དགེ་འདུན་གངས་ཀྱི་གླང་པོ་ལྟར་གནས་པ་རྣམས་ཀྱི་ནང་ན། ཁྱོད་འདོད་ཆགས་ཀྱི་རྡུལ་ལ་གནས་པ་སྡོད་པར་མི་འོས་པས་སོང་ཞིག
ཅེས་པ་དང༌། ཀུན་དགའ་བོས་བསམ་པ། ཁྱེའུ་བཞིའི་ཏིང་ངེ་འཛིན་གྱི་མདོ་ལས། སྒྲ་གཅན་འཛིན་འདི་ང་ཡི་བུ།།ཀུན་དགའ་བོ་ནི་གོ་རེ་ལོང༌།།
འདི་གཉིས་དྲང་སྲོང་ཆེ་རྣམས་ལ། །མངོན་སུམ་དུ་ནི་ཡོངས་སུ་གཏད། །ཅེས་པས་བདག་ཅག་གཉིས་གཉེར་གཏད་ཀྱང་དེ་མི་བྱེད་པར་སྐྲོད་པ་སྙམ་སྟེ། བདག་གི་ལྟ་བ་དང་ཚུལ་ཁྲིམས་ཀྱང་མ་ཉམས་ན་ཅིའི་ཕྱིར་སྐྲོད་ཅེས་པ་དང༌།
ཁྱོད་ཆོས་ཀྱི་རྒྱལ་པོའི་ཞབས་འབྲིང་ལྟ་བ་དང༌། ཚུལ་ཁྲིམས་མ་ཉམས་པ་ལ་ངོ་མཚར་བ་ཅི་

ཡོད༑ ཁྱོད་ཀྱིས་བུད་མེད་རབ་ཏུ་འབྱིན་པའི་གསོལ་བ་བཏབ་པས་ལྔ་བརྒྱ་ཕྲག་གཅིག་རྟགས་ཙམ་འཛིན་པར་གྱུར་པ་དང༌། སྲུ་སྐྱེ་རྒུའི་བདག་མོ་ནི་བཅོམ་ལྡན་འདས་ཀྱི་ཡུམ་གྱི་དོད་ཡིན་པས་དྲིན་ཆེ་བའི་ཕྱིར་རོ།
།བདུད་ཀྱིས་མྱ་ངན་ལས་འདའ་བར་གསོལ་བ་བཏབ་པ་ན་ཁྱོད་ལ་ལན་གསུམ་དུ་དྲིས་ཀྱང་ལན་མ་བྱུང་བས་འདས་པ་དང་དེའི་ཚེ་ཁོ་བོ་བདུད་ཀྱིས་བྱིན་གྱིས་བརླབས་པས་མ་ཐོས་སོ། །བཅོམ་ལྡན་འདས་ཀྱིས་ཕུང་པོ་ལ་མཁས་པའི་དྲི་བ་དྲིས་པ་ན།
ཁམས་ལ་མཁས་པས་ལན་བཏབ་པ་དང༌། ན་བཟའ་དྲུབས་པ་ན་རྡོག་པས་བརྫིས་པ་དང༌། ཞལ་སྐྱེམས་པ་ན་ཆུ་རྙོག་མ་ཅན་དྲངས་པ་དང༌། བསླབ་པ་ནི་ཕྲན་ཚེགས་ལ་བག་ཡངས་བྱར་ཡོད་ཀྱིས་དྲིས་ཤིག་གསུངས་པ་ལ་མ་དྲིས་པས་ད་ལྟ་རྩོད་པ་དང་བཅས་པ་དང༌།
བཅོམ་ལྡན་འདས་ཀྱི་སྐུ་གསེར་གྱི་ཁ་དོག་ལྟ་བུ་མཆི་མས་དྲི་མ་ཅན་དུ་བྱས་པ་དང༌། ཐུབ་པའི་གསང་གནས་སྦུབས་སུ་ནུབ་པ་བུད་མེད་དང་སྤྱོད་པ་དམན་པ་ལ་བསྟན་ཏོ་ཞེས་སྤྱོ་བ་བརྒྱད་བྱས་ཏེ་བསྐྲད་པ་ན།
མ་འགགས་པས་སྨྲས་པ་ཀུན་དགའ་བོ་མེད་ན་ཇི་ལྟར་བཤད་པར་བྱ། འོད་སྲུངས་ཀྱིས་སྨྲས་པ། ཡོན་ཏན་དང་ལྡན་མོད་དེ་དང་ལྷན་ཅིག་ཏུ་མི་གནས་སོ།
།དེ་ནས་འོད་སྲུངས་ཀྱིས་ཁྱོད་དགྲ་བཅོམ་པ་ཐོབ་པ་ན་འདིར་ཤོག་ཅིག་ཅེས་པ་དང༌། ཀུན་དགའ་བོས་དགེ་འདུན་ལ་ཕྱག་བཙལ་ཏེ། ཡུལ་བྲྀཛིའི་གྲོང་ཁྱེར་དུ་སོང་ནས་དབྱར་དེ་ཚུལ་བཞུགས་ཏེ།
ཁྱིམ་བདག་གི་བུ་བཞི་རབ་ཏུ་ཕྱུང་བས་དགྲ་བཅོམ་པ་ཐོབ་པ་དང༌། དེ་དག་གིས་མཁན་པོ་ལ་དགྲ་བཅོམ་པའི་སྐལ་པ་ཡོད་པར་མཐོང་ནས། གོའུ་ཏམ་ཁྱོད་ནི་བག་མེད་མ་མཛད་པར༑ ༑ཤིང་དྲུང་འཐིབས་པོ་བརྟེན་ནས་མྱ་ངན་འདའ།
།ཐུགས་ལ་བཞག་སྟེ་བསམ་གཏན་མཛོད་ཅིག་དང༌། །རིང་པོར་མི་ཐོགས་ཞི་བའི་གནས་ཐོབ་འགྱུར། །

ཞེས་བསྐུལ་བ་དང༌། དེ་གསན་ནས་ཞག་བདུན་མཉམ་པར་བཞག་པས་དགྲ་བཅོམ་པ་ཐོབ་སྟེ་ནམ་མཁའ་ལ་གཤེགས་པ་དང་འོད་སྲུངས་ལ་སོགས་པས་བསུ་བ་བྱས་སོ། །དེ་ནས་ཤིང་ནྱ་གྲོ་དྷའི་ཕུག་དབེན་ཞིང་ཉམས་དགའ་བར། རྒྱལ་པོ་མ་སྐྱེས་དགྲས་སྦྱིན་བདག་མཛད་ནས།
འོད་སྲུངས་ལ་སོགས་པའི་དགྲ་བཅོམ་པ་ལྔ་བརྒྱ་འཚོགས་ཏེ། ཆོས་གོས་བཞི་བརྒྱ་དགུ་བཅུ་རྩ་དགུ་བཏིང་བའི་སེང་གེའི་ཁྲི་ལ་ཀུན་དགའ་བོ་བཞུགས་སུ་གསོལ་ཏེ།
འོད་སྲུངས་ཀྱིས་ཐལ་མོ་སྦྱར་བས། སྟོན་པ་འཇིག་རྟེན་ཕན་བཞེད་པ། །རྒྱལ་བས་གསུངས་པའི་ཆོས་རྣམས་ཀྱི། ། རྣམ་པ་མཆོག་ནི་གང་བཤད་པ། །ཚེ་དང་ལྡན་པས་མདོ་སྡེ་གསུངས། །ཞེས་གསོལ་བ་དང༌། ལྷ་དག་གིས་ཚིགས་སུ་བཅད་པ།
འཕགས་པ་འདི་ཡང་དོགས་མེད་པར། །སེང་གེའི་སྒྲ་བཞིན་ཆོས་ཀྱང་འཆད། །ཞི་བའི་ཆོས་འདི་བཤད་པ་ལ།། དད་པས་ཆོས་ནི་ཉན་པར་གྱིས། །ཞེས་སོ། །དེ་ནས་ཀུན་དགའ་བོས་མཉམ་པར་བཞག་པས་ཐམས་ཅད་དྲན་པར་གྱུར་ཏེ།
དད་པ་དང་གུས་པ་དང་སྙིང་རྗེ་ཆེན་པོས་སེམས་རྩེ་གཅིག་ཏུ་བྱས་ཏེ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་རྒྱུ་བའི་ཚལ་ན་བཞུགས་ཏེ༑
ཞེས་པ་ལ་སོགས་པ་བདེན་པ་བཞིའི་ཆོས་ལན་གསུམ་དུ་བཟླས་ཏེ། ཐ་མ་གང་ལས་འཕྲཽས་ནས་ཡུལ་གང་དུ། གང་ཟག་གང་ལ་བསྟན་པ་ཐམས་ཅད་ཞལ་ཐོན་དུ་མཛད་ནས་བསྡུས་པ་འོད་སྲུངས་ཆེན་པོས་ལུང་འདི་སྙེད་ཅིག་སྟེ་འདི་ལས་ལྷག་པ་མེད་དོ།
།ཞེས་གསུངས་ནས་ཁྲི་ལས་བབས་པ་དང༌། ལྷས་ཚིགས་སུ་བཅད་པ། གང་ལ་བདག་གིས་སྔོན་ཐོས་པ། །ཆོས་ནི་ཐར་པའི་བདེ་བ་བྱེད། ། འདི་སྐད་ཐོས་ཞེས་སྦྱོར་བ་དང༌།
།དེ་ཡང་དེ་རིང་བསྒྲགས་པ་ཡིན། །ཞེས་སོ། །

དེའི་རྗེས་ལ་འཕགས་པ་ཉེ་བ་འཁོར་བཞུགས་པ་ལ། འོད་སྲུངས་ཀྱིས་སྔ་མ་བཞིན་དུ་ཞུས་པ་དང༌། དེས་ཀྱང་འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་གཉན་ཡོད་ན་བཞུགས་ཏེ། ཞེས་པ་ནས། ཤམ་ཐབས་ཟླུམ་པོ་དང་ཆོས་གོས་ཟླུམ་པོ་དང༌།
ཕམ་པ་ལས་འཕྲོས་པ། དུས་གང་གི་ཚེ། ཡུལ་གང་དུ༑ གང་ཟག་གང་ལ། ཆོས་གང་གསུངས་པའི་གདུལ་བྱར་གཏོགས་པའི་འདུལ་བ་ཐམས་ཅད་བསྡུས་ཏེ། སྔ་མ་བཞིན་དུ་བབས་སོ། །དེའི་རྗེས་ལ་འོད་སྲུངས་ཀྱིས་དགེ་སློང་དག
བཅོམ་ལྡན་འདས་ཀྱིས་གསུངས་པའི་མ་མོ་གང་ཡིན་པ་དེ་ནི་བདག་ཉིད་ཀྱིས་བསྡུ་བར་བྱའོ། །ཞེས་ཁྲི་དེ་ཉིད་ལ་བཞུགས་ནས། དུས་གང་གི་ཚེ༑ ཡུལ་གང་དུ། གང་ཟག་གང་ལ།
ཆོས་གང་གསུངས་པའི་མངོན་པ་ཐམས་ཅད་བསྡུས་པ་དང༌། ཀུན་ཤེས་ཀཽཎྜི་ཎྱ་ལ་སོགས་པས་བསྔགས་སོ། །དེའི་ཚེ་འོད་སྲུངས་ཀྱིས། ཀྱེ་མ་སྟོབས་བཅུ་མངའ་བའི་གསུང་ནི་ཚད་མེད་པའི། །འགྲོ་ལ་ཕན་ཕྱིར་ཆོས་ཀྱི་བསྟན་བཅོས་འདི་བསྡུས་པས།
།གང་ན་འཇིག་རྟེན་བློ་ངན་མུན་བྱེད་ཆུད་ཟོས་པ། །བློ་གྲོས་རབ་རིབ་བསལ་ནས་སྒྲོན་མེར་ཡང་དག་བསྟན། ། བདག་གིས་ཐུབ་པའི་སྡེ་སྣོད་ལ། །ཡང་དག་བསྡུས་ནས་ཆོས་ལ་བཞག
།གཅིག་ནས་གཅིག་ཏུ་ཡུན་རིང་བར། །སྟོན་པའི་བསྟན་པ་གནས་གྱུར་ཅིག །ཅེས་གསུངས་ནས་སླར་ཡང་འདི་སྐད་ཅེས། ཀུན་དགའ་བོ་ཤེས་པར་གྱིས་ཤིགབཅོམ་ལྡན་འདས་ཀྱིས་བསྟན་པ་ང་ལ་གཏད་དོ། །ངས་ཀྱང་ཁྱོད་ལ་གཏད་དོ།
ཁྱོད་ཀྱིས་རྒྱལ་པོའི་ཁབ་ན་དེད་དཔོན་ཞིག་གི་བུ་ཤ་ནའི་གོས་ཀྱིས་གཡོགས་པ་ཞིག་རྒྱ་མཚོ་ལས་ལོག་ནས་ཐུབ་པའི་བསྟན་པ་ལོ་ལྔའི་དུས་སྟོན་བྱེད་པས་དེ་ལ་གཏོད་ཅིག་ཅེས་པ་ནས་མ་སྐྱེས་དགྲ་ན་བས་གཉིད་དུ་སོང་ངོ༌།
།དེ་ནས་བདག་

ཉིད་རི་བྱ་རྐང་ཅན་ལ་འཛེགས་ཏེ་རི་གསུམ་གྱི་དབུས་སུ་རྩྭ་བཏིང་ནས་གོས་ཕྱག་དར་ཁྲོད་ཀྱི་གོས་གྱོན་ཏེ། བདག་གི་ལུས་རི་གསུམ་གྱིས་གཡོགས་ལ་མ་སྐྱེས་དགྲ་འོངས་ནས་སྒོ་ཕྱེ་སྟེ་བྱམས་པའི་བསྟན་པ་མ་རྒྱས་ཀྱི་བར་དུ་བྱིན་གྱིས་བརླབས་པར་གྱུར་ཅིག་ཅེས་བརྗོད་ནས་མྱ་ངན་ལས་འདས་སོ།
།དེའི་ཚེ་མ་སྐྱེས་དགྲ་གཉིད་སད་པ་དང་ཀུན་དགའ་བོས་ཁྲིད་དོ། །འོད་སྲུངས་ཀྱི་སྤུར་བསྟན་པ་ན་རྒྱལ་པོས་འདི་ཞུགས་ལ་བཞེན་པར་བགྱིའོ་ཞེས་པ་ལ།
འདི་ནི་བྱམས་པའི་གསུང་རབ་བྱུང་གི་བར་དུ་བྱིན་གྱིས་བརླབས་ཏེ་ཉན་ཐོས་བྱེ་བ་ཕྲག་དགུ་བཅུ་རྩ་དགུས་སྦྱངས་པའི་ཡོན་ཏན་བླངས་ནས་དགྲ་བཅོམ་པ་མངོན་སུམ་དུ་བྱེད་དོ།
། ཞེས་སོ། །དེ་ནས་མ་སྐྱེས་དགྲས་སྨྲས་པ། ཀུན་དགའ་བོ་འོད་སྲུངས་ཀྱིས་བདག་མ་སྦྲན་པས་ཁྱོད་འདའ་བའི་ཚེ་བདག་སྦྲོན་ཅིག་ཅེས་སོ། །དེ་ནས་ཤ་ནའི་གོས་ཅན་རྒྱ་མཚོ་ལས་ལོག་ནས། ཀུན་དགའ་བོ་འོད་མའི་ཚལ་ན་བཞུགས་པ་ལ་ཕྱག་འཚལ་དེ།
བདག་ལོ་ལྔའི་དུས་སྟོན་བགྱིད་པར་འཚལ་ན། བཅོམ་ལྡན་འདས་གང་ན་བཞུགས་ཞེས་པ་ལ་དེ་འདས་སོ་ཞེས་བརྗོད་པས། བརྒྱལ་ཏེ་བརྒྱལ་སངས་པ་ན་ལོ་ལྔའི་དུས་སྟོན་བྱས་ནས་རབ་ཏུ་བྱུང་སྟེ་ཆོས་ཐམས་ཅད་ཁོང་དུ་ཆུད་པར་གྱུར་ཏོ།
།དེའི་ཚེ་ཁ་ཅིག་གིས། ཀུན་དགའ་བོ་ཡང་རྒས་པར་གྱུར། དེའི་དྲན་པ་ཡང་ཉམས་པར་གྱུར་ཞེས་བརྗོད་པ་ཀུན་དགའ་བོས་གསན་པ་དང༌། ཡ་རབས་དེ་དག་སྔར་འདས་ཏེ།
།གསར་བུ་དེ་དང་བདག་མི་མཐུན། །བདག་ནི་གཅིག་པུ་བསམ་གཏན་ལ། །སྒོ་ང་ལས་སྐྱེས་བཞིན་དུ་གནས། །ཞེས་ཏེ་ཤ་ནའི་གོས་ཅན་ཤེས་པར་གྱིས་ཤིག འོད་སྲུངས་ཀྱིས་ང་ལ་བསྟན་པ་གཏད་དོ།
།ངས་ཁྱོད་ལ་གཏད་དོ། ཁྱོད་ཀྱིས་ཡུལ་བཅོམ་བརླག་ནས་སྤོས་ཚོང་སྦས་པའི་བུ་ཉེར་

སྦས་ལ་གཏོད་ཅིག བཅོམ་ལྡན་འདས་ཀྱིས་ང་འདས་ནས་ལོ་བརྒྱ་ལོན་པ་ན། མཚན་དང་མི་ལྡན་པ་ཞེས་བྱ་བ་སངས་རྒྱས་ཀྱི་བྱ་བ་ཐམས་ཅད་བྱེད་དོ་ཞེས་ལུང་བསྟན་ཏོ་ཞེས་སྨྲས་སོ། །དེ་ནས་མ་སྐྱེས་དགྲས་ཀུན་དགའ་བོ་མཉམ་ཀའི་གྲོང་དུ་གཤེགས་པར་ཞུས་ཤིང་ལི་ཙ་བྱི་རྣམས་ཀྱིས་ཡངས་པ་ཅན་དུ་གཤེགས་པར་ཞུས་པས་མ་གནང་པར་གངྒཱའི་དབུས་སུ་རྫུ་འཕྲུལ་གྱིས་བཞུགས་སོ།
།དེའི་ཚེ་དྲང་སྲོང་ཉི་མའི་གུང་ཞེས་བྱ་བ་འཁོར་ལྔ་བརྒྱ་དང་བཅས་པ་རྫུ་འཕྲུལ་གྱིས་དེར་འོངས་པ་དང༌།
ཆུའི་དབུས་སུ་ས་གཞི་སྤྲུལ་ནས་གསོལ་བ་དང་བཞིའི་ལས་ཀྱིས་དགྲ་བཅོམ་པའི་འབྲས་བུ་ཐོབ་ཟེར་ཏེ་རབ་བཟང་བཞིན་དུ་མྱ་ངན་ལས་འདའ་བར་ཞུས་པས་མ་གནང་བར་ཁྱོད་ཁ་ཆེར་སོང་ལ་སངས་རྒྱས་ཀྱི་བསྟན་པ་ཟུངས་ཤིག་དང༌།
བཅོམ་ལྡན་འདས་ཀྱིས་ལུང་བསྟན་ཏེ། ང་འདས་ནས་ལོ་བརྒྱ་ལོན་པ་ན་དགེ་སློང་ཉི་མའི་གུང་ཞེས་བྱ་བ་འགྱུར་རོ་(འབྱུང་ངོ་)།
།ཞེས་སོ། །དེ་ནས་ཉི་མའི་གུང་གིས་ཁ་ཆེར་ཀླུ་གདུག་པ་ཅན་བཏུལ་ནས་ཡུལ་བྱས་ཏེ་རི་སྤོས་ངད་དང་ལྡན་པ་ནས་གུར་གུམ་བླངས་ཏེ་བཏབ་ནས་འཁོར་དགྲ་བཅོམ་པ་ལྔ་བརྒྱ་དང་ལྷན་ཅིག་ཏུ་གནས་སོ། །མདོར་ན་ཤ་ནའི་གོས་ཅན་གྱིས་ཉེར་སྦས་རབ་ཏུ་བྱུང་ནས་གཏད་ཅིང་དེས་ཉི་མའི་གུང་པ་ལའོ།
།དེས་ནག་པོ་ལའོ། །དེས་ལེགས་མཐོང་ལའོ། ༈ །བསྡུ་བ་གཉིས་པ་ནི་ཡངས་པ་ཅན་གྱི་དགེ་སློང་ཁ་ཅིག་གིས་རྙེད་པ་དང་བཀུར་སྟིའི་ཕྱིར་དམ་པའི་ཆོས་འདུལ་བ་དང་འགལ་བ་ཆང་རྒྱུ་མར་བླུག་ནས་འཐུང་བ་དང༌།
ཕྱི་དྲོའི་ཁ་ཟས་ལན་ཚྭ་ཅན་ཟོས་ན་ཉེས་པ་མེད་པ་ལ་སོགས་པ་མི་རུང་བའི་གཞི་བཅུ་བྱས་པ་བསལ་བའི་ཕྱིར། དུས་ཐུབ་པ་འདས་ནས་ལོ་བརྒྱ་རྩ་བཅུ་ན་གྲོང་ཁྱེར་ཡངས་པ་ཅན་དུ་རྒྱལ་པོ་དྷརྨ་ཨ་ཤོ་ཀ་ཆོས་རྒྱལ་མྱ་ངན་

མེད་ཀྱིས་སྦྱིན་བདག་བྱས་ནས་ཐམས་ཅད་འདོད་པ་ལ་སོགས་པ་དགྲ་བཅོམ་པ་བདུན་བརྒྱ་འདུས་ནས་ཞལ་འདོན་དུ་མཛད་པས་བསྡུས་ཏེ། ཐམས་ཅད་ཀྱང་ཀུན་དགའ་བོའི་མཁན་བུ་ཤ་སྟག་གོ །བསྡུ་བ་གསུམ་པ་ནི་གྲོང་ཁྱེར་མ་ཧུ་རི་ཞེས་བྱ་བའི་ཚོང་དཔོན་ཞིག་རིགས་ཉམས་པ་ན་བུ་བཙས་ཏེ།
མཧཱ་དེ་བ་ཞེས་བཏགས་པ་ན་དེ་ནས་(ཕ་)ཚོང་ལ་སོང་བའི་འོག་ཏུ་མ་ལ་མི་རིགས་པ་སྤྱད་དེ་ཕ་འོངས་པ་ན། ཕ་ལ་དུག་བཏང་ནས་བསད་པ་དགྲ་བཅོམ་པ་ཞིག་གིས་གཟིགས་པས་ན།
དེ་ཡང་བསད་དོ། །ཡང་མས་གཞན་དང་མི་རིགས་པ་སྤྱད་པས་མ་བསད་དོ། །མཚམས་མེད་པ་གསུམ་བྱས་པས་འགྱོད་པ་སྐྱེས་ཏེ་སྡེ་སྣོད་གསུམ་ལ་མཁས་པར་གྱུར་པ་དང༌། ཉན་ཐོས་རྩ་བའི་སྡེ་པ་བཞི་ལས་བཅོ་བརྒྱད་དུ་གྱེས་ཏེ།
སྡེ་པ་ཐ་དད་པའི་འཁོར་ལོ་ལས། ཤར་དང་ནུབ་དང་གངས་རི་དང༌། །འཇིག་རྟེན་འདས་པར་སྨྲ་བ་དང༌། །རྟག་པར་སྨྲ་བའི་སྡེ་པ་རྣམས། །ལྔ་ཚན་དགེ་འདུན་ཕལ་ཆེན་ཏེ།
།བཞི་པ་དང་ནི་འོད་སྲུངས་དང༌། །ས་སྟོན་དག་ནི་ཆོས་སྲུང་དང༌། །མང་ཐོས་གོས་དམར་སློབ་མ་དང༌། །རྣམ་པར་ཕྱེ་སྟེ་སྨྲ་བ་རྣམས། །ཐམས་ཅད་ཡོད་པར་སྨྲ་བའི་སྡེ། །རྒྱལ་བྱེད་ཚལ་ན་འཇིགས་བྱེད་གནས།
།གཙུག་ལག་ཁང་ཆེན་གནས་བརྟན་པ། །སར་སྒྲོགས་རི་དང་སྲུང་བ་པ། །གནས་མ་བུ་ཡི་སྡེ་པ་རྣམས། ། ཀུན་གྱིས་བཀུར་བ་རྣམ་པ་གསུམ། །ཡུལ་དོན་སློབ་དཔོན་བྱེ་བྲག་གིས། །ཐ་དད་རྣམ་པ་བཅོ་བརྒྱད་གྱུར།
།ཞེས་སོ། །མདོར་ན་སོ་སོའི་ཆོས་ལ་སྒྲོ་སྐུར་ཞུགས་པ་བསལ་བའི་ཕྱིར། སངས་རྒྱས་འདས་ནས་ལོ་སུམ་བརྒྱ་ན་ཁ་ཆེའི་ཡུལ་བྱེ་བྲག་ཀུན་པཽ་༷ན་ཞེས་བྱ་བའི་དགོན་པ་ཛཱ་ལནྡྷ་རར་རྒྱལ་པོ་ཀ་ནི་ཀས་སྦྱིན་བདག་མཛད་དེ།
བྱང་ཆུབ་སེམས་དཔའ་ལྔ་བརྒྱ། སེང་གེ་ལ་སོགས་པ་དགྲ་བཅོམ་པ་

ལྔ་བརྒྱ། སོ་སོའི་སྐྱེ་བོའི་པཎྜི་ཏ་ལྔ་བརྒྱ་སྟེ་སྟོང་ལྔ་བརྒྱ་འདུས་པས་ཆོས་ཐམས་ཅད་དག་པར་མཛད་དོ། །དེའི་ཚེ་སོ་སོའི་སྐྱེ་བོ་གཟུངས་མ་ཐོབ་པ་དག་བཀའ་ལྷག་ཆད་དུ་འདོན་པ་མཐོང་བ་དང༌། ཐུབ་པའི་གསུང་མི་ཉམས་པར་བྱ་བའི་ཕྱིར་གླེག་བམ་ལ་ཡི་གེར་བཀོད་དེ།
ཉེ་བ་འཁོར་གྱིས་བཅོམ་ལྡན་འདས་འདུལ་བ་ཡི་གེར་མི་བྲི་འདུལ་བ་དང་འདྲ་བ་ཡི་གེར་མི་འབྲི་ཞེས་གསུངས་ན། མ་འོངས་པའི་སེམས་ཅན་དག་དྲན་པ་ཉམས་པར་གྱུར་ན་ཇི་ལྟར་བགྱི་ཞེས་ཞུས་པས།
བཅོམ་ལྡན་འདས་ཀྱིས་ཉེ་བར་འཁོར། དྲན་པ་ཉམས་ན་ལོ་མ་ལ་ཡི་གེ་བྲིས་ཏེ་བཅང་བར་བྱའོ། །ཞེས་བྱ་བའི་དུས་སུ་གྱུར་ཏོ། །ཐེག་པ་ཆེན་པོའི་སྐད་དུ་ནི་རྒྱལ་པོའི་ཁབ་ཀྱི་ལྷོ་ཕྱོགས་བི་མ་ལ་སམྦ་བ་ཞེས་བྱ་བར་བྱང་ཆུབ་སེམས་དཔའ་འབུམ་ཕྲག་བཅུ་འདུས་ཏེ།
འཇམ་དཔལ་གྱིས་མདོ་སྡེ་དང༌། ཕྱག་ན་རྡོ་རྗེས་མངོན་པ་དང་༑ མགོན་པོ་བྱམས་པས་འདུལ་བ་བསྡུས་སོ།
།ཞེས་གྲགས་སོ། །དེ་ཡང་ཕྱག་ན་རྡོ་རྗེ་དབང་བསྐུར་བའི་རྒྱུད། གསང་བ་བསམ་གྱིས་མི་ཁྱབ་པའི་མདོ་ལས། སྡུད་པ་པོ་ཕྱག་ན་རྡོ་རྗེ་དང༌། མདོ་ཉི་མའི་སྙིང་པོ་དང༌། ལུང་ཕྲན་ཚེགས་ལས།
སྡུད་པ་པོ་ཀུན་དགའ་བོ་གསུངས་པ་ནི་མི་འགལ་ཏེ། བསིལ་བ་ཚལ་གྱི་མདོ་ལས༑ མང་དུ་ཐོས་པ་གསང་སྔགས་འཆང༌། །ཀུན་དགའ་བོ་ལ་ཕྱག་འཚལ་ལོ། ། ཞེས་སོ།། །།༈གཉིས་པ་བཀའི་རང་བཞིན་ལ་གསུམ་སྟེ། སྒྲ་བཤད་དང༌།
མཚན་ཉིད་དང་༑ དབྱེ་བའོ། །དང་པོ་ནི་བཀའ་ཞེས་པ་སངས་རྒྱས་ཀྱི་གསུང་ཡིན་ལ། དེ་ངག་གི་གསུང་རྣམས་ཀྱི་ནང་ན་མཆོག་གམ་རབ་ཏུ་གྱུར་པས་ན་གསུང་རབ་སྟེ་དེའི་ཁྱད་པར་གྱི་ཆོས་ནི། ཆོས་རྗེས་སུ་དྲན་པ་ལས།
ཐོག་མར་ཐོས་ན་དད་པའི་རྒྱུར་

འགྱུར་བས་དགེ་བ། བར་དུ་བསམ་ན་དགའ་བའི་རྒྱུར་འགྱུར་བས་དགེ་བ། མཐའ་མར་བསྒོམ་ན་ཉོན་མོངས་པ་སེལ་བའི་རྒྱུར་འགྱུར་བས་དགེ་བ། དོན་ཐ་མ་བདེན་པ་བཞི་སྟོན་པ་བཟང་པོ། ཚིག་འབྲུ་བཟུང་སླ་བས་བཟང་པོ།
ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། ཚངས་པ་སྤྱོད་པ་ཞེས་སོ། །མདོར་ན་དོན་དང་བྱེད་པ་འབྲས་བུ་གསུམ་དང་ལྡན་པས་ཏེ། རྒྱུད་བླ་མ་ལས། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌།
ཁམས་མུ་སྟེགས་བྱེད་པ་བཀོན་བུ་ཚལ་བས།༷ རང་བཞིན་གྱི་དག་པས་ཡོངས་སུ་མངོན་དུ་བྱེད་དུས་གསུམ་ཉོན་མོངས་ཀུན་ནས་སྤོང་བྱེད་གསུང༌། ཞི་བའི་ཕན་ཡོན་སྟོན་པར་མཛད་པ་གང༌། །དེ་ནི་དྲང་སྲོང་གསུང་ཡིན་བཟློག་པ་གཞན།
།ཞེས་སོ། ། ཡང་ན་བརྗོད་བྱ་བསླབ་པ་གསུམ་སྟོན་པ་དང༌། རྗོད་བྱེད་ངག་ཚིག་གི་དྲི་མ་མེད་པ་དང༌། སྒྲུབ་བྱེད་ཚད་མ་གསུམ་དང་ལྡན་པ་དང༌། འབྲས་བུ་ཕན་པ་གསུམ་བྱེད་པའི་ཆོས་བཞི་ལྡན་ཏེ།
བསླབ་པ་གསུམ་སྟོན་ངག་ཚིག་དྲི་མ་མེད། །ཚད་མ་གསུམ་ལྡན་ཐོག་མཐའ་བར་དགེ་བ། །འདི་ནི་ཆེན་པོའི་བསྟན་པར་རྒྱལ་བས་གསུངས༑ ༑བཟློག་པ་གཞན་གྱི་གཞུང་དང་གཞུང་གཞན་ཡིན། །ཞེས་སོ།
། མཚན་ཉིད་ནི་ངག་གང་ཞིག་དངོས་ཀྱི་བདག་རྐྱེན་སངས་རྒྱས་ལས་བྱུང་བ་སྟེ། ངག་ཅེས་པས་དངོས་མེད་དང༌། ཤེས་པ་དང༌། བདག་རྐྱེན་སངས་རྒྱས་ལས་བྱུང་ཞེས་པས་མུ་སྟེགས་ཀྱི་གཞུང་དང་དངོས་ཀྱི་ཞེས་པས་བསྟན་བཅོས་རྣམས་བཅད།
དབྱེ་ན་དྲུག་སྟེ། དུས་དང༌། གདུལ་བྱ། བརྗོད་བྱ། བརྗོད་ཚུལ། གཉེན་པོ་དང༌། བདག་རྐྱེན་གྱི་སྒོ་ནས་དབྱེ་བའོ། །དང་པོ་དུས་ནི་བཀའ་འཁོར་ལོ་གསུམ་སྟེ་གོང་དུ་བཤད་ཟིན་ཏོ།
།གཉིས་པ་གདུལ་བྱའི་འཁོར་གྱིས་དབྱེ་ན་དབང་པོ་རྣོན་པོ་ལ་གསང་སྔགས་དང༌། བརྟུལ་པོ་ལ་མཚན་ཉིད་ཀྱི་ཐེག་པ་གཉིས་ཏེ། རྒྱུད་ཐུན་མོང་

མ་ཡིན་པའི་གསང་བ་ལས། དོན་གཅིག་ན་ཡང་མ་རྨོངས་དང༌། །ཐབས་མང་དཀའ་བ་མེད་པ་དང༌། །དབང་པོ་རྣོན་པོའི་དབང་བྱས་ཕྱིར། །སྔགས་ཀྱི་ཐེག་པ་ཁྱད་པར་འཕགས། །ཞེས་སོ། །མཚན་ཉིད་ལ་ཡང་ཉན་ཐོས་དང༌། རང་སངས་རྒྱས་དང༌།
བྱང་ཆུབ་སེམས་དཔའི་ཐེག་པ་དང་གསུམ་སྟེ། ལང་ཀར་གཤེགས་པ་ལས༑ བྱིས་པ་རྣམས་ནི་ཡོངས་དྲངས་ཕྱིར། །ཐེག་པ་ཐ་དད་ངས་བཤད་དོ། ། ཞེས་སོ།། །།༈ གསུམ་པ་ལ་གཉིས་ཏེ་ཤེས་བྱ་གནས་ལུགས་དང༌།
སྒྲུབ་པ་ཉམས་ལེན་གྱི་དབང་དུ་བྱས་པའོ། །དང་པོ་ཀུན་རྫོབ་སྟོན་པ་དྲང་དོན་དང༌། དོན་དམ་སྟོན་པ་ངེས་དོན་གྱི་མདོ་གཉིས་ཏེ། བློ་གྲོས་མི་ཟད་པས་བསྟན་པའི་མདོ་ལས། མདོ་གང་ཀུན་རྫོབ་བསྒྲུབ་པར་བསྟན་པ་དེ་ནི་དྲང་བའི་དོན་གྱི་མདོ་ཞེས་བྱ་ལ།
དོན་དམ་བསྒྲུབ་པར་བསྟན་པ་དེ་ནི་ངེས་པའི་དོན་གྱི་མདོ་ཞེས་བྱའོ།། །།༈ གཉིས་པ་ནི་སྡེ་སྣོད་གསུམ་སྟེ། བསླབ་པ་གསུམ་མདོ་ཙམ་དུ་སྟོན་པ་མདོ་སྡེ་དང༌།
ཤེས་རབ་གཙོ་བོར་སྟོན་པ་མངོན་པ་དང༌། ཚུལ་ཁྲིམས་གཙོ་བོར་སྟོན་པ་འདུལ་བ་སྟེ། སེམས་ནི་ཚུལ་ཁྲིམས་ཀྱི་འབྲས་བུ་དང་ཤེས་རབ་ཀྱི་རྒྱུ་ཡིན་པས་དེ་དག་གི་ཤུགས་ལས་གྲུབ་བོ་ཞེས་སམ།
ཡང་ན་སེམས་གཙོ་བོར་སྟོན་པ་གསང་སྔགས་སོ། །སྔ་མ་དག་ལྷག་པའི་སེམས་ཀྱི་བསླབ་པ་སྟོན་པ་མདོ་སྡེ་དང༌། ཤེས་རབ་སྟོན་པ་མངོན་པ་དང༌། ཚུལ་ཁྲིམས་སྟོན་པ་འདུལ་བའི་སྡེ་སྣོད་ཅེས་འཆད་དོ།།
།།༈ བཞི་པ་བརྗོད་ཚུལ་གྱིས་དབྱེ་ན། གསུང་རབ་ཡན་ལག་བཅུ་གཉིས་ཏེ། དོན་མང་པོ་ཚིག་ཉུང་ངུས་སྟོན་པ་མདོ་སྡེ་དང༌། ཚིགས་བཅད་དང་ཚིག་ལྷུག་པ་སྤེལ་བ་དབྱངས་

ཀྱིས་བསྙད་པའི་སྡེ་དང༌། ཤཱ་རིའི་བུ་ལྟ་བུ་ལུང་བསྟན་པའི་སྡེ། ཚིགས་སུ་བཅད་པ་འབའ་ཞིག་པའི་སྡེ་དང༌། སོར་མོའི་ཕྲེང་བ་ལ་དམིགས་པ་ལྟ་བུ་ཆེད་དུ་བརྗོད་པ་དང༌། ཝཱ་རཱ་ཎ་སཱིར་ཞེས་པ་ལྟ་བུ་གླེང་གཞི་དང༌།
དཔེའི་སྒོ་ནས་དོན་གྱི་རྟོགས་པ་བརྗོད་པ་དང༌། སྔོན་གྱི་བྱུང་ཚུལ་དེ་ལྟ་བུ་བྱུང་བ་དང༌། བྱང་ཆུབ་སེམས་དཔའི་སྐྱེས་པ་རབས་ཀྱི་མདོ་དང༌། བྱང་ཆུབ་སེམས་དཔའི་སྡེ་སྣོད་ཀྱི་བརྗོད་བྱ་བསྟན་པ་ཤིན་ཏུ་རྒྱས་པ་དང༌།
རིགས་ཅན་གསུམ་གྱི་ངོ་མཚར་སྟོན་པ་ཆེས་རྨད་དུ་བྱུང་བའི་མདོ་དང༌། ཆོས་ཀྱི་མཚན་ཉིད་སྟོན་པ་རྣམ་པར་གཏན་ལ་དབབ་པའི་སྡེའོ། །དེ་ལ་དང་པོ་ལྔ་ཉན་ཐོས་ཀྱི་མདོ་སྡེའི་སྡེ་སྣོད་དང༌།
དེ་ནས་བཞི་གཉིས་ཀའི་འདུལ་བ་དང༌། དེ་ནས་གཉིས་གཉིས་ཀའི་བྱང་ཆུབ་སེམས་དཔའི་མདོ་སྡེ་དང༌། ཐ་མ་གཉིས་ཀའི་མངོན་པའི་སྡེ་སྣོད་དེ་རང་སངས་རྒྱས་ཉན་ཐོས་ཀྱི་ཁོངས་སུ་བསྡུའོ།།
།།༈ ལྔ་པ་གཉེན་པོས་དབྱེ་ན། ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ། མཛོད་ལས། སྤྱོད་པ་རྣམས་ཀྱི་གཉེན་པོར་ནི། །ཆོས་ཀྱི་ཕུང་པོ་མཐུན་པར་གསུངས།
།ཞེས་སོ།། །།༈ དྲུག་པ་ལ་གསུམ་སྟེ། དངོས་སུ་ཞལ་ནས་གསུངས་པ་དང༌། བྱིན་གྱིས་བརླབས་པ་དང༌། རྗེས་སུ་གནང་བའི་བཀའོ། །དང་པོ་ནི་འཕགས་པ་སྡུད་པ་ལྟ་བུའོ༑༑ ༈གཉིས་པ་ནི་སའི་སྙིང་པོའི་སྤྱི་བོར་ཕྱག་གཡས་པ་གསེར་གྱི་མདོག་ཅན་བཞག་པས་མདོ་སྡེ་ས་བཅུ་པ་གསུངས་པ་སྐུ་ཡིས་དང༌།
རབ་འབྱོར་ཁྱོད་བྱང་ཆུབ་སེམས་དཔའ་རྣམས་ལས་བརྩམས་ཏེ་ཡུམ་ལ་སྤོབས་པར་བྱོས་ཤིག་གསུངས་པས་རབ་འབྱོར་གྱིས་ཡུམ་བསྟན་པ་ལྟ་བུ་གསུང་གིས་དང༌།
བཅོམ་ལྡན་འདས་ཟབ་མོ་སྣང་བ་ཞེས་བྱ་བ་ལ་སྙོམས་པར་ཞུགས་ནས་ཤཱ་རིའི་བུ་ལ་དྲི་བ་དང༌།

སྤྱན་རས་གཟིགས་ལ་ལན་འདེབས་པའི་སྤོབས་པ་བྱུང་ནས་གསུངས་པའི་ཤེས་རབ་སྙིང་པོ་ལྟ་བུ་ཐུགས་ཀྱིས་བྱིན་གྱིས་བརླབས་པའོ། །གསུམ་པ་ནི་མདོ་སྡེ་སྙིང་རྗེ་ཆེན་པོ་པདྨ་དཀར་པོ་ལས། དགེ་སློང་དག་ངའི་ཆོས་རྣམས་སྡུད་པར་བྱེད་པ་དེའི་ཚེ།
ཐོག་མར་འདི་སྐད་བདག་གིས་ཐོས་པའི་ཞེས་པའི་ཚིག་གསུམ་གྱིས་གླེང་སློང་ལ་བར་དུ་མཚམས་སྦྱོར་གྱི་ཚིག་ཆུག མཐར་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ཅེས་བྱ་བ་ཆུག་ཅིག་ཅེས་གསུངས་པ་ལྟ་བུའོ།
།༈ གཉིས་པ་བསྟན་བཅོས་ལ་སྒྲ་བཤད་ནི། ཤསྟྲ་ཞེས་པ་ཤ་ཤ་ས་ལ༵༷་འཆོས་པ་དང༌། ཏྲ་ཏྲ་ཡ་ན་སྐྱོབ་པ་ཡིན་པས་སློབ་མའི་བློ་ཉོན་མོངས་པའི་དགྲ་ལས་འཆོས་ཤིང་ངན་འགྲོ་དང་སྲིད་པའི་སྡུག་བསྔལ་ལས་སྐྱོབ་པ་སྟེ།
རྣམ་བཤད་རིག་པ་ལས། ཉོན་མོངས་དགྲ་རྣམས་མ་ལུས་འཆོས་པ་དང༌། །ངན་འགྲོའི་སྲིད་ལས་སྐྱོབ་པ་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་འཆོས་ཏེ།
།གཉིས་པོ་འདི་དག་གཞན་གྱི་ལུགས་ན་མེད། །ཅེས་སོ། །ཡང་ན་རྣམ་རྟོག་སེལ་བ་དང༌། ངར་འཛིན་འཆོས་པ་སྟེ། རྟོག་རྣམས་སེལ་བར་བྱེད་པ་དང༌། ། འཛིན་པ་འཆོས་ཕྱིར་བསྟན་བཅོས་སོ། །ཞེས་སོ།
།དེ་བཀའ་ལའང་ཡོད་མོད་ཀྱི་སྒྲ་བཤད་ལ་ཁྱབ་ཆེས་སྐྱོན་མ་ཡིན་ནོ། །དེའི་མཚན་གཞི་ནི་སངས་རྒྱས་བཞུགས་པ་དང༌། འདས་པ་ན་ཡང་རུང་གང་ཟག་དམ་པས་བཀའི་དགོངས་པ་འགྲེལ་བ་སྟེ༑ སྤྱོད་འཇུག་ལྟ་བུའོ།
ཁ་ཅིག་སངས་རྒྱས་འདས་ནས་བྱས་པ་རྣམས་བསྟན་བཅོས་སོ། །ཞེས་པ་ནི་རྗེས་སུ་གནང་བའི་བཀའ་ལ་ཁྱབ་ཆེས་ཤིང་ཐུབ་པ་བཞུགས་དུས་སུ་མཛད་པའི་ཆོས་ཀྱི་ཕུང་པོ་ཤཱ་རིའི་བུས་ཞེས་པ་ལ་སོགས་པ་མངོན་པ་སྡེ་བདུན་ལ་མ་ཁྱབ་བོ།།
།།

༈ གཉིས་པ་མཚན་ཉིད་ནི་རྩོམ་པ་པོ་ཚད་དང་ལྡན་པས་བྱས་པ་བཀའ་དེ་ལ་བརྟེན་ནས་བཀའི་དགོངས་འགྲེལ་དུ་བྱས་ཤིང༌། བྱེད་པ་ཐར་པ་ཐོབ་པ་དང་རྗེས་སུ་མཐུན་པ་སྟེ། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི
༑དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང༌། །ཞེས་སོ། ། དེ་ཡང་འཕགས་པ། ཡི་དམ་ལྷའི་ཞལ་གཟིགས་པའམ།
ལྔ་རིག་པ་བླ་མ་དམ་པའི་གདམས་ངག་ཡོད་པའི་རྩོམ་པ་པོ་ཚད་དང་ལྡན་པའི་ཞེས་པས་དེ་ལ་གཞན་པའི་ངག་རྣམས་བཀའ་ལ་བརྟེན་ཞེས་པས། བཀའ་ཉིད་དང༌། ཐར་པ་ཐོབ་ཅེས་པས་མུ་སྟེགས་ཀྱི་གཞུང་རྣམས་བསལ་ཏོ།།
།།༈ གསུམ་པ་དབྱེ་བ་ལ་གསུམ་སྟེ། བཤད་བྱ་བཀའི་དབང་གིས་དང༌། བྱེད་པ་ལས་ཀྱི་དབང་གིས་དང༌། རང་གི་ངོ་བོའི་དབང་གིས་དབྱེ་བའོ། །དང་པོ་ལ་གཉིས་ལས་བཀའ་ཙམ་གྱི་དགོངས་འགྲེལ་གྱི་ཆོས་ནི་སྒྲ་དང་ཚད་མ་སྟེ་གསུང་རབ་གྱི་གཞུང་དང་དོན་གྱི་ཆ་གསལ་བར་བྱེད་པ་བརྡ་སྤྲོད་པ་བཞི་དང༌།
སློབ་དཔོན་ཙནྡྲ་གོ་མིའི་སྒྲ་ཙནྡྲ་པ་དང༌། སློབ་དཔོན་ཟླ་བ་གྲགས་པའི་སྒྲ་ཀུན་ཏུ་བཟང་པོ་ལ་སོགས་པ་དང༌།
སློབ་དཔོན་ཕྱོགས་ཀྱི་གླང་པོའི་ཚད་མ་ཀུན་ལས་བཏུས་པ་དང༌། ཆོས་ཀྱི་གྲགས་པས་མཛད་པའི་རྣམ་ངེས། རྣམ་འགྲེལ། རིགས་ཐིགས། འབྲེལ་བ་བརྟག་པ། རྒྱུད་གཞན་གྲུབ་པ། རྩོད་པའི་རིགས་པ། གཏན་ཚིགས་ཐིགས་པ་སྟེ་ཚད་མ་སྡེ་བདུན་ལ་སོགས་པའོ།།
།།༈ གཉིས་པ་བཀའ་བྱེ་བྲག་གི་རྣམ་འགྲེལ་ལ་འཁོར་ལོ་གསུམ་ལས། དང་པོ་བདེན་པ་བཞིའི་འཁོར་ལོའི་ལྟ་བ་གང་ཟག་གི་བདག་མེད་འགྲེལ་པའི་

བསྟན་བཅོས་ནི། ཐུབ་པ་ཞི་བར་གཤེགས་ནས་ལོ་བརྒྱ་བཅུ་གཉིས་ན་གྲོང་ཁྱེར་བཅོམ་བརླག་ཏུ་དགྲ་བཅོམ་པ་ཉི་མ་གུང་པ་ལ་སོགས་པས་མཛད་པའི་བྱེ་བྲག་ཏུ་བཤད་མཛོད་ཆེན་མོ་དང༌། སློབ་དཔོན་དབྱིག་གཉེན་གྱི་མཛོད་རྩ་འགྲེལ་ལ་སོགས་པ་ཡིན་ལ།
ཀུན་རྫོབ་སྤྱོད་པ་གཞན་ལ་གནོད་པ་གཞི་དང་བཅས་པ་སྤོང་བ་འདུལ་བ་ལུང་གི་དགོངས་པ་འགྲེལ་བ་སློབ་དཔོན་ཡོན་ཏན་འོད་ཀྱིས་འདུལ་བ་མདོ་རྩ་དང་ལས༵༵༷་ཀརྨ་ཤ་ཏམ་དང༌།
ཤཱཀྱ་འོད་ཀྱི་སུམ་བརྒྱ་པ་དང༌། དེའི་འགྲེལ་པ་འོད་ལྡན་དང༌། ཀཱ་རི་ཀཱ་དང༌། ཤཱཀྱ་བཤེས་གཉེན་གྱི་རྒྱ་ཆེར་འགྲེལ་པ་ལ་སོགས་པའོ།། །།༈ བར་པ་མཚན་ཉིད་མེད་པའི་འཁོར་ལོའི་ལྟ་བ་འགྲེལ་པ་དབུ་མ་རྩ་བ་ཤེས་རབ་དང༌།
མངོན་རྟོགས་རྒྱན་གཉིས་མི་འདྲ་བའི་རྒྱུ་མཚན་ནི་ཡུལ་དང་ཡུལ་ཅན་ནམ་དངོས་ཤུགས་ཀྱིས་བྱེད་པའོ། །ཞེས་འཆད་དོ། །འདི་ལྟར་མདོ་སྡེ་དངོས་སུ་བརྗོད་པ་སྟོང་ཉིད་གསལ་བར་བྱེད་པ་སློབ་དཔོན་ཀླུ་སྒྲུབ་ཀྱི་རྩ་བ་ཤེས་རབ་དང་རིགས་པ་དྲུག་ཅུ་དང༌།
སྟོང་ཉིད་བདུན་ཅུ་དང༌། རྩོད་ཟློག་དང༌། ག་ལས་འཇིགས་མེད་དང༌། ཞིབ་འཐག་དང༌། ཐ་སྙད་གྲུབ་པ་སྟེ། རིགས་པའི་ཚོགས་དྲུག་དང༌།
ཨཱརྱ་དེ་བའི་བཞི་བརྒྱ་པ་དང༌། ལག་ཚད་རབ་བྱེད་དང༌། ཟླ་བ་གྲགས་པའི་དབུ་མ་ལ་འཇུག་པ་ཚིག་གསལ་དང༌། སངས་རྒྱས་བསྐྱངས་ཀྱི་འགྲེལ་བ་བུདྡྷ་པ་ལི་ཏ་ལ་སོགས་རྩ་འགྲེལ་ལ་སོགས་ཡིན་ལ། ཤུགས་ལ་བསྟན་པ་ལམ་རིམ་མངོན་རྟོགས་བརྒྱད་དུ་འགྲེལ་བ་བྱམས་པ་མགོན་པོའི་མངོན་རྟོགས་རྒྱན་དང༌།
ཕྱོགས་གླང་གི་བརྒྱད་སྟོང་པའི་དོན་བསྡུ་བ་དང༌། དཾཥྟི་སེ་ནའི་འབུམ་ཊཱི་ཀ་དང༌། ཐོགས་མེད་ཀྱི་དེ་ཉིད་རྣམ་པར་ངེས་པ་དང༌།
དབྱིག་གཉེན་གྱི་ཉི་ཁྲི་གཞུང་འགྲེལ། འཕགས་པ་གྲོལ་

སྡེའི་ཉི་ཁྲི་སྣང་བ་དང༌། བཙུན་པ་གྲོལ་སྡེའི་ཉི་ཁྲི་རྣམ་འགྲེལ། སེང་བཟང་གི་བརྒྱད་སྟོང་འགྲེལ་པ་དང༌། རིན་ཆེན་སྒྲོན་མ་དང༌། སངས་རྒྱས་ཡེ་ཤེས་ཀྱི་སྡུད་འགྲེལ་དང༌། བི་མ་ལ་མི་ཏྲའི་ཤེར་སྙིང་རྒྱ་ཆེར་འགྲེལ་དང༌།
ཤཱནྟི་པའི་དག་ལྡན་ལ་སོགས་པའོ།། །།༈ ཐ་མ་དོན་དམ་ངེས་པའི་ལྟ་བ། ཀྱེ་རྒྱལ་བའི་སྲས་དག་ཁམས་གསུམ་པར་སྣང་བ་འདི་དག་སེམས་ཙམ་མོ་ཞེས་པའི་དོན་འགྲེལ་པ། སློབ་དཔོན་ཐོགས་མེད་ཀྱི་མངོན་པ་ཀུན་ལས་བཏུས་དང༌།
བྱམས་པ་མགོན་པོའི་མདོ་སྡེ་རྒྱན་དང༌། དབུས་མཐའ་དང༌། དབྱིག་གཉེན་གྱི་ཉི་ཤུ་པ་དང༌། སུམ་ཅུ་པ་དང༌། ཕུང་པོ་ལྔའི་རབ་ཏུ་བྱེད་པ་དང༌། རྟེན་འབྲེལ་ཆེན་མོ་དང༌།
དབུས་མཐའི་ཊི་ཀ རྣམ་བཤད་རིག་པ་དང༌། ཕྱོགས་གླང་གི་དམིགས་པ་བརྟག་པ་ལ་སོགས་པའོ། །བར་པ་དང་ཐ་མ་གཉིས་ཀྱི་སྤྱོད་པ་གཞན་དོན་སྙིང་རྗེ་ཆེན་པོ་ཀུན་རྫོབ་བྱང་ཆུབ་ཀྱི་སེམས་གསལ་བར་བྱེད་པ་སློབ་དཔོན་ཐོགས་མེད་ཀྱི་ས་སྡེ་ལྔ་དང༌།
ཞི་བ་ལྷའི་བསླབ་བཏུས་དང༌། སྤྱོད་འཇུག་དང༌། མདོ་ཀུན་ལས་བཏུས་པ་དང༌། ཀླུ་སྒྲུབ་ཀྱི་རིན་ཆེན་ཕྲེང་བ་དང༌། བཤེས་སྤྲིང་དང༌། སེམས་འགྲེལ་དང༌།
མདོ་ཀུན་ལས་བཏུས་པ་ལ་སོགས་པ་དང༌། ཙནྡྲ་གོ་མིའི་སྡོམ་པ་ཉི་ཤུ་པ་དང༌། སློབ་མ་ལ་སྤྲིང་ཡིག་དང་༑ རྟ་དབྱངས་ཀྱི་མི་དགེ་བ་བཅུ་བསྟན་པ་དང༌། ཇོ་བོ་རྗེའི་བྱང་ཆུབ་ལམ་སྒྲོན་དང༌། སྤྱོད་པ་བསྡུས་པའི་སྒྲོན་མ་དང༌།
ལམ་རིམ་ལ་སོགས་པའོ།། །།༈གཉིས་པ་བྱེད་ལས་ཀྱིས་དབྱེ་ན་གསུམ་སྟེ། རྩ་ཤེར་མངོན་རྟོགས་༼རྒྱན་༽ ལྟ་བུ་བཀའ་ཟབ་མོ་འབྱེད་པའི་བསྟན་བཅོས་དང༌། སྤྱོད་འཇུག་ལྟ་བུ་རྒྱ་ཆེན་པོ་སྡུད་པའི་བསྟན་བཅོས་དང༌།
མདོར་བྱས་སམ་མཚོ་སྐྱེས་ལྟ་བུས་འཁྲུགས་པ་གོ་

རིམ་སྡེབས་པའི་བསྟན་བཅོས་སོ།། །།༈ གསུམ་པ་རང་གི་ངོ་བོས་དབྱེ་ན་གསུམ་སྟེ། ཐོས་པ་ལས་བྱུང་བ། རྣ་པར་ཐར་པ་དབབ་པ་ལས། དོན་མེད་བྱ་རོག་སོ་རྟོག་ལྟ་བུ།དོན་ལོག་མ་བག་མ་ལེན།དོན་དང་ལྡན། སངས་རྒྱས་སོ།།ངན་གཡོ་དང་བརྩེ་བྲལ་དང་སྡུག་བསྔལ་སྤོངས།
།ཐོས་པ་དང་རྩོད་པ་སྒྲུབ་པ་ལྷུར་ལེན་པ། བསྟན་བཅོས་དྲུག་བྲལ་གསུམ་དུ་འདོད། །ཅེས་པས༑བརྗོད་བྱ་ཀུན་སློང་བྱེད་པ་གསུམ་མོ། །དུམ་བུ་གསུམ་པ་རབ་ཀྱི་འབྲིང༌།
། དུམ་བུ་བཞི་པ་རབ་ཀྱི་མཐའ། །དབྱིབས་སྒོང་བཅད་པ་ལྟ་བུ་རབ། །པདྨའི་འདབ་མ་ལྟ་བུ་འབྲིང༌། །སྒོ་ང་བཤགས་པ་ལྟ་བུ་མཐའ། ཁ་དོག་དཀར་སེར་དམར་ལ་སྨུག །བཀྲག་མདངས་ལྡན་ཞིག་འཚེར་བའོ།
།མཐུག་ལ་བར་གྱི་ལྷ་བ་ཆུང་༑༑ཡུལ་སྙོམས་སྲབ་མཐུག་ཁྱད་པར་ཆུང༌། །རྩ་རོ་སྲིན་ཁུང་ལ་སོགས་པའི།། སྐྱོན་དྲུག་མེད་པའི་ཀ་པཱ་ལ། །རི་མོ་ཤིང་ལོ་རྒྱས་པ་ཡི། །ཡལ་གའི་རྩེ་ལ་འབྲས་བུ་ཆགས།
།རྩེ་མོ་ཚངས་བུག་སྙོག་པ་འདྲ། །རི་མོ་ཞིབ་ཏུ་བརྟགས་པ་ན། །རྒྱལ་བ་རིགས་ལྔའི་ཕྱག་མཚན་ནམ། །ཕྲིན་ལས་ཞི་རྒྱས་དབང་དྲག་བཞི། །གྲུབ་པའི་རྟགས་སུ་རི་མོ་ཡོང༌། །དེ་རྣམས་འཚོགས་ན་བཟང་བའི་རབ།
།འགའ་ཙམ་འདུག་ན་བཟང་བའི་འབྲིང༌། ཤིང་ལོ་ལེགས་ན་དོན་མེད་ལ་སོགས་དྲུག་ནི་འདིའི་དབྱེ་བ་མ་ཡིན་ཏེ་དྲུག་བྲལ་ཞེས་སོ། །ཆོས་ཀྱི་རང་བཞིན་ངོས་བཟུང་བ་བཤད་ཟིན་ཏོ།། །།༈ གཉིས་པ་བཤད་ཅིང་མཉན་པའི་ཚུལ་ལ་གཉིས་ཏེ།
བཤད་པའི་ཚུལ་དང་༑ མཉན་པའི་ཚུལ་ལོ། །དང་པོ་ལ་བཞི་སྟེ། འཆད་པ་པོའི་ཁྱད་པར་དང་། དེས་ཉན་པ་པོ་སྣོད་དུ་རུང་བར་བྱ་བ་དང༌། སྣོད་དུ་གྱུར་པ་ལ་ཆོས་བཤད་ཐབས་ཀྱི་ཡན་ལག་དང༌།
ཡན་ལག་དེས་བཤད་པ་ལ་འཇུག་པའི་ཚུལ་ལོ། །དང་པོ་ནི་

ཐེག་ཆེན་པའི་དབང་དུ་མཛད་ནས་མདོ་སྡེ་རྒྱན་ལས། བཤེས་གཉེན་དུལ་བ་ཉོན་མོངས་པ།ཞི་ཏིང་འཛིན།དང་རབ་ཤེས་རབ་ཀྱི་བསླབ་པའོ།།ཞི་དང༌། །ཡོན་ཏན་སློབ་མ་བས༑ལྷག་པར་ཆོས་འཆད་པ་ལ་བརྩོན་བྱས་ལུང་གིས་ཕྱུག
།དེ་ཁོ་ན་ཉིད་ཀྱི་བདེན་པ་རབ་ཏུ་རྟོགས་པ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་ཡིད་སྤངས་ལ་བསྟཻན། ། ཞེས་པས་སེམས་དང༌། ཆོས་ལ་དབང་པོའི་ཡོན་ཏན་ལྔ་ཕྲག་གཉིས་དང་ལྡན་པ་ཡིན་ལ། ཆོས་སྟོན་པའི་དབང་དུ་བྱས་ན་མཚན་ཉིད་བཞི་ལྡན་ཏེ།
རྒྱན་ལས། རྒྱ་ཆེ་ཐེ་ཚོམ་སྤངས་པ་དང༌། །གཟུང་འོས་དེ་ཉིད་གཉིས་སྟོན་པ། །དེ་ནི་བྱང་ཆུབ་སེམས་དཔའ་ཡི། །སྟོན་པ་ཕུན་ཚོགས་ཡིན་ཞེས་བྱ། །ཞེས་སོ།
།ཡང་ན་དགུ་དང་ལྡན་པ་སྟེ། རྒྱན་ལས། སེམས་དཔའ་མཆོག་གི་སྟོན་པ་ནི། །ངག་རང་གི་འབྱོར་པ་ལ་འཇམ་ཞིང་དགའ་བ།རྒྱགས་བྲལ་མི་ཆོས་ལ།སྐྱོ་དང༌། །གསལ་ཞིང་འཆད་པ་ལ་མི་ལྟོས་པ༑སྣ་ཚོགས་རིགས་པ་དང༌།
།གོ་ཞིང་ཟང་ཟིང་མེད་ཀུན་འགྲོ། །དེ་ལ་མི་ལྟོས་པ་དང་ཐེག་པ་འོག་མ་ས་གོང་མའི་ཡར་ལྡན་དུ་འཆད་པའོ།།ཞེས་སོ། །དེ་དག་མདོར་བསྡུས་ན་གསུམ་སྟེ༑བཤད་བྱའི་དོན་ལ་མཁས་པ་དང༌། འཆད་པར་བྱེད་པའི་ཚུལ་ལ་མཁས་པ་དང་༑
བླ་མར་འོས་པའོ། ༈ །དང་པོ་ནི་ལུང་དང་རིགས་པ་མན་ངག་དང་ལྡན་པས་སྤྱིར་སྡེ་སྣོད་ལ་མཁས་ཤིང་བྱེ་བྲག་བཤད་བྱའི་ཆོས་ཀྱི་དོན་ལ་མཁས་པའོ།། གཉིས་པ་ནི་མངོན་ཤེས་སམ་ལུས་ངག་གི་རྟགས་སམ།
ཐ་མ་དྲི་རྟོག་གི་སྒོ་ནས་ཀྱང་འཁོར་གྱི་སྣོད་ཤེས་པ་དང༌། ལྷའི་བུའི་ཚིག་ལྟ་བུ་མ་ཡིན་པར་ངག་གི་སྡེབ་སྦྱོར་མཁས་པ་དང༌། སྐད་ཞ་བ་དང་གོགས་པ་ལྟ་བུ་མ་ཡིན་པར་དབྱངས་སྙན་པ་གསུམ་མམ།
ཡང་ན་གཞུང་གི་སྟོད་སྨད་ལ་སོགས་པ་གང་ནས་བཤད་ཀྱང་འབྲེལ་བ་དང༌། རྒྱས་བསྡུས་ལ་སོགས་པ་ཇི་ལྟར་བཤད་ཀྱང་རན་པ། གཞི་

བཏུལ་བ་ལ་སོགས་པ་ཇི་ལྟར་བཤད་ཀྱང་འཐད་པ་གསུམ་མོ། །གསུམ་པ་ནི། ཤེས་ཀྱིས་ཁེ་དང་སྙན་དང་རྙེད་མི་འཚོལ། །ཞེས་པས་རྙེད་པ་དང་བཀུར་སྟི་ལ་སོགས་པའི་ཟང་ཟིང་ལ་མི་ལྟ་བ་དང༌། སྤྱོད་འཇུག་ལས། ཉ་པ་གདོལ་པ་ཞིང་པ་ལ་སོགས་པ།
།རང་གི་འཚོ་བ་ཙམ་ཞིག་སེམས་པ་ཡང༌། །ཚ་དང་གྲང་ལ་སོགས་པའི་གནོད་བཟོད་ན། །འགྲོ་བ་བདེ་ཕྱིར་བདག་ལྟས་ཅིས་མི་བཟོད། །ཅེས་པས་ཕྲལ་གྱི་ཚ་གྲང་ལ་སོགས་པ་ལ་དུབ་པ་དང༌།
འཁོར་གྱི་ལོག་བསྒྲུབ་དང་གཞན་གྱི་རྩོད་པ་ན་ཡིད་སྐྱོ་བ་མེད་པ་དང༌། ཉེས་ལྟུང་ལ་སོགས་པས་མ་གོས་ཏེ་ཀུན་ཏུ་སྤྱོད་པ་གཙང་ཞིང་བཟང་བས་ཀུན་གྱིས་བཀུར་བར་འོས་པ་སྟེ། བློ་གྲོས་རྒྱ་མཚོས་ཞུས་པའི་མདོ་ལས།
ཆོས་སྨྲ་བས་གཙང་སྦྲ་དང་ཀུན་ཏུ་སྤྱོད་པ་གཟོ་བས་ལེགས་པར་སོག༷ས་པས་མ་གོ་བ་གོ་བར་བྱའོ། །ཞེས་སོ། །དེ་ལྟ་བུས་བཤད་ན་འཁོར་གྱི་སྐྱེ་བོ་ལ་མཛེས་ཤིང་མཛེས་པ་ཡིན་ཏེ། རྒྱན་ལས།
དེ་ལྟར་བློ་བཟང་སྐྱོ་བ་མེད་ལྡན་བརྩེ་བ་ཅན། །སྙན་པར་རབ་གྲགས་ཆོ་ག་བཟང་ཤེས་ལྡན་པ་ཡིས།། བྱང་ཆུབ་སེམས་དཔའ་ལེགས་པར་སྨྲ་བ་ཡིན་པ་སྟེ། །བཤད་པས་སྐྱེ་བོའི་ནང་ན་ཉི་མ་བཞིན་དུ་ལྷམ། །ཞེས་སོ།
།གཉིས་པ་སྣོད་དུ་རུང་བར་བྱ་བ་ནི་ཟླ་བ་སྒྲོན་མ་ལས༑ སྣོད་ཉམས་གྱུར་ལ་ནམ་ཡང་ནི། །དམ་ཆོས་བསྟན་པར་མི་བྱའོ།། ཞེས་པ་དང༌། སྤྱོད་འཇུག་ལས། མ་གུས་པ་ལ་ཆོས་མི་བཤད། །ཅེས་པས་སྣོད་དུ་མ་རུང་ན་བཤད་པ་དོན་མེད་པར་འགྱུར་བས།
དེ་ལ་ཉན་པ་པོའི་སྐྱོན་ནི་རྣམ་བཤད་རིག་པ་ལས། དོན་དུ་གཉེར་བ་མེད་པ་དང༌། །ངག་འཁྱལ་དང་ནི་མ་དད་དང་༑ ༑ཕྱི་རོལ་རྣམ་གཡེང་ནང་བསྡུད་དང༌། །སྐྱོ་བ་ཉན་པའི་དྲི་མ་ཡིན།
།ཞེས་པས་ལྔ་༼དྲུག༽གསུང༌། བསྡུས་ན་གསུམ་ཏེ། སྣོད་ཁ་བུབ་ལྟ་བུ་མ་རྟོགས་པའི་སྒོ་

ནས་ཆོས་ཐོས་པ་དོན་དུ་མི་གཉེར་བ་དང༌། སྣོད་མི་གཙང་བ་ལྟ་བུ་ལོག་པར་རྟོག་པའི་སྒོ་ནས་ཆོས་ཐོས་པ་དོན་མ་ཡིན་པ་དང༌། སྣོད་ཞབས་རྡོལ་ལྟ་བའི་སྒོ་ནས་ཆོས་ཐོས་པ་དོན་མེད་པར་འགྱུར་བའོ།། །།༈ དང་པོ་ལ་གསུམ་སྟེ།
ཐོག་མར་ཆོས་ཐོས་པ་ཉིད་དུ་མི་འདོད་པ་དང༌། འདོད་ཀྱང་རབ་ཏུ་མི་འཇུག་པ་དང༌། འཇུག་ཀྱང་ཐ་མར་མི་བརྩོན་པའོ། །དང་པོ་ནི༑ གལ་ཏེ་ཆོས་འདི་ཁུངས་མི་བཙུན་པའམ། བརྗོད་བྱ་མི་བདེན་པའམ་དགོས་པ་མེད་པས་སོ་སྙམ་ན།
མ་ཡིན་ཏེ། དམ་པའི་ཆོས་ནི་དང་པོ་སེམས་བསྐྱེད། བར་དུ་ཚོགས་བསགས་ནས་ཐ་མ་མཛད་པ་བཅུ་གཉིས་ཀྱི་ཚུལ་དུ་རང་གཞན་གྱི་དོན་མཐར་ཐུག་པའི་སངས་རྒྱས་ཀྱི་གསུངས་ཏེ།
བྱང་ཆུབ་སེམས་དཔའ་དང་དགྲ་བཅོམ་པ་རྣམས་ཀྱི་ཟླ་ལ་གཟུང་ནས་གཞན་དོན་དུ་མཛད་པས་བསྡུས་ཤིང༌། དེའི་དགོངས་པ་མགོན་པོ་བྱམས་པ་ལ་སོགས་པས་བཀྲོལ་ཏེ། དེ་དག་སྐད་གཉིས་སྨྲ་བ་རྣམས་ཀྱིས་ཕྱིན་ཅི་མ་ལོག་པར་བསྒྱུར་ནས།
བླ་མ་དམ་པ་རྣམས་ཀྱིས་གཅིག་ནས་གཅིག་ཏུ་བརྒྱུད་དེ་གསུངས་པ་ཁུངས་བཙུན་ལ་བརྗོད་བྱ་བདེན་པ་གཉིས་སམ་ཐབས་ཤེས་རབ་ཟུང་འབྲེལ་སྟོན་ཅིང༌། དགོས་པ་གནས་སྐབས་ལྷ་མི་དང་མཐར་ཐུག་བྱང་ཆུབ་གསུམ་ཐོབ་པ་ཡིན་ནོ།
།ཤེས་ལྡན་དག་ཆོས་ནི་དེ་ལྟར་རང་བཞིན་བཟང་པོ་ཡིན་ན་ཅིས་མི་འདོད་ཅེས་བྱའོ། ༈ །གཉིས་པ་འདོད་ཀྱང་མི་འཇུག་པ་ལ་རྒྱུ་མཚན་གསུམ་ལས། དང་པོ་ཆོས་བསྒྲུབ་པའི་རྒྱུ་ཉིད་མེད་པས་སོ་སྙམ་ན་མ་ཡིན་ཏེ།
རྒྱུད་བླ་མ་ལས། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། །ཞེས་པས་སྤྱིར་སེམས་ཐམས་ཅད་ལ་སངས་རྒྱས་ཀྱི་སྙིང་པོ་ཡོད་པས། རྟེན་ཤིན་ཏུ་དམན་པས་ཀྱང་བརྩོན་འགྲུས་བསྐྱེད་ན།

ཐམས་ཅད་མཁྱེན་པ་ཉིད་ཐོབ་པར་ནུས་པའི་ཕྱིར་རོ།། །།༈ གཉིས་པ་ནི་རྐྱེན་མ་འཚོགས་ཏེ་ཆོས་དཀའ་བ་དང་བློ་ཞན་པས་སོ་སྙམ་ན་མ་ཡིན་ཏེ། ཤེས་བྱ་དང་བསྟེན་པར་བྱ་བ་ཐམས་ཅད་གོམས་ནས་སླ་བ་ཡིན་ཏེ། སྤྱོད་འཇུག་ལས།
གོམས་ནས་སླ་བར་མི་འགྱུར་བའི། །དངོས་དེ་གང་ཡང་ཡོད་མ་ཡིན། །ཞེས་སོ། །བློ་དང་ཡོན་ཏན་ཐམས་ཅད་སྦྱངས་པ་ལས་གོང་ནས་གོང་དུ་ཁྱད་པར་དུ་འགྱུར་ཏེ། རྣམ་ངེས་ལས། གོམས་ལས་ཁྱད་པར་འགྱུར་པའི་ཕྱིར།
།ཞེས་སོ། །སྔན་གྱི་སྐྱེས་བུ་ཁྱད་པར་ཅན་རྣམས་ཀྱང་བདག་ཅག་ལྟ་བུ་ལས་མཁས་པར་གྱུར་པ་ཡིན་ཏེ། ལེགས་བཤད་རིན་པོ་ཆེའི་གཏེར་ལས། རང་ལ་དགོས་པའི་བསྟན་བཅོས་རྣམས། །ཉི་མ་རེ་ལ་ཚིག་རེ་བཟུང༌།
།གྲོག་མཁར་དང་ནི་སྦྲང་རྩི་ལྟར། །མྱུར་དུ་ཐམས་ཅད་མཁྱེན་པར་འགྲོ། །ཞེས་སོ། །གསུམ་པ་ནི་ལང་ཚོ་ཡོལ་ཏེ་སྒྲུབ་པའི་ནུས་པ་མེད་པས་སོ་སྙམ་ན་མ་ཡིན་ཏེ། ཁྱིམ་བདག་དཔལ་སྐྱེས་ཀྱི་རྣམ་པར་ཐར་པ་ལས་ཞན་པ་རྣམས་ཀྱིས་ཡུན་རིང་པོའི་དོན་ཡང་བརྩོན་འགྲུས་དང་ལྡན་པ་ཙམ་གྱིས་འགྲུབ་པའི་ཕྱིར་དང༌།
བཞི་བརྒྱ་པ་ལས། དེ་ཉིད་གོམས་པས་སྐྱེ་བ་འདིར། །གལ་ཏེ་གྲུབ་པར་མ་གྱུར་ཀྱང༌།
།སྐྱེ་བ་གཞན་དུ་འབད་མེད་པར། །ངེས་པར་འགྲུབ་འགྱུར་ལས་བཞིན་ནོ། །ཞེས་སོ། །རིན་པོ་ཆེའི་གཏེར་ལས། རིག་པ་ནངས་པར་འཆི་ཡང་སློབས། །ཚེ་འདིར་མཁས་པར་མ་གྱུར་ཀྱང༌། །སྐྱེ་བ་ཕྱི་མར་བཅོལ་བ་ཡི།
།ནོར་ལ་རང་ཉིད་ལེན་དང་འདྲ། །ཞེས་པས་འདིར་མ་གྲུབ་ཀྱང༌། ཚེ་རབས་གཞན་དུ་བདེ་བླག་ཏུ་འགྲུབ་པའི་ཕྱིར་རོ། ། དེ་ལྟ་བས་ན་ཅིའི་ཕྱིར་མི་འཇུག་ཅེས་བྱའོ། ༈ །གསུམ་པ་འཇུག་ཀྱང་མི་བརྩོན་པ་ནི༑
གལ་ཏེ་ཆོས་ནི་དེ་ལྟར་བཟང་ཞིང་བསྒྲུབ་པར་ནུས་ཀྱང༌། མེ་ཆུ་ལྟར་རྙེད་

པར་སླ་བས་བརྩོན་འགྲུས་བྱ་མི་དགོས་སོ་སྙམ་ན། མ་ཡིན་ཏེ་གསང་བ་བསམ་གྱིས་མི་ཁྱབ་པའི་མདོ་ལས། འཇིག་རྟེན་སངས་རྒྱས་འབྱུང་བ་བརྒྱ་ལམ་སྟེ། །མི་ཡི་ལུས་ནི་ཚེགས་ཀྱིས་རྙེད་པར་འགྱུར། །ཀྱེ་མ་དད་པ་དང་ནི་ཆོས་ཉན་པ།
།འདི་འདྲ་བསྐལ་པ་བརྒྱར་ཡང་རྙེད་པར་དཀའ། །ཞེས་པ་དང༌། སྤྱོད་འཇུག་ལས། དལ་འབྱོར་འདི་ནི་ཤིན་ཏུ་རྙེད་པར་དཀའ། །ཞེས་པས། དལ་འབྱོར་རྙེད་པར་དཀའ་བ་ཡིན་ཏེ། ཡུལ་མཐའ་འཁོབ་དང༌།
དུས་ཆོས་ནུབ་པ་དང༌། གང་ཟག་དམྱལ་བ་ལ་སོགས་པ་ཐམས་ཅད་ལ་ཆོས་མེད་པའི་ཕྱིར་རོ།། གལ་ཏེ་གོ་ལོ་བྱས་ནས་ཆོག་གོ་སྙམ་ན། མ་ཡིན་ཏེ། བཤེས་སྤྲིང་ལས། ཚེ་འདི་གནོད་མང་རླུང་གིས་བཏབ་པ་ཡི།
།ཆུ་ཡི་ཆུ་བུར་བས་ཀྱང་མི་རྟག་ན། །ཞེས་པས་ཐོབ་པའི་དལ་བ་ཡུན་རིང་དུ་མི་གནས་པ་ཡིན་ཏེ། ཚེ་ཐུང་བ་དང་དུས་མི་སྡོད་པ་དང༌། རྩོད་པ་ལ་སོགས་པའི་བར་ཆད་མང་བའི་ཕྱིར་རོ། །དེ་ལྟར་ནའང་ཚེ་གཞན་དུ་བསྒྲུབ་པས་ཆོག་གོ་སྙམ་ན།
མ་ཡིན་ཏེ་སྤྱོད་འཇུག་ལས། གང་ཚེ་དགེ་སྤྱད་སྐལ་ལྡན་ཡང༌།། བདག་གིས་དགེ་བ་མ་སྤྱད་ན། །ངན་འགྲོ་རྨོངས་ཤིང་སྡུག་བསྔལ་བ། །དེ་ཚེ་བདག་གིས་ཅི་བྱར་ཡོད། །ཅེས་པས་ཚེ་གཞན་དུ་སྒྲུབ་པའི་སྐབས་མེད་པ་ཡིན་ཏེ།
ངན་སོང་གསུམ་དུ་སྐྱེས་ན་དད་པའི་ཉིད་དང་རྟོགས་པ་དང་བསྒྲུབ་པའི་རྟེན་དུ་མི་རུང་བའི་ཕྱིར་རོ། །དེ་ལྟ་བས་ན་ཤེས་ལྡན་དག་གིས་འདི་འདྲའི་དལ་བ་ཐོབ་པ་ཆུད་མི་གཟོན་པར་པང་དུ་སྦྲུལ་ཞུགས་པའམ་མགོ་ལ་མེ་ཤོར་བ་ལྟ་བུའི་བརྩོན་འགྲུས་ཀྱིས་མཉན་པར་གྱིས་ཤིག་འགྱོད་པ་ཅན་དུ་འགྱུར་ཏ་རེ།
ཞེས་བརྗོད་པར་བྱའོ༑༑ ༑༑༈ གཉི་པ་ཐོས་པ་དོན་མ་ཡིན་པར་འགྱུར་བ་ལ།
བསམ་སྦྱོར་འབྲས་བུ་

དོན་མ་ཡིན་པར་འགྱུར་བ་གསུམ་ལས། བསམ་པ་ནི་ཁེ་དང་གྲགས་པ་དང་ཕ་རོལ་གཞོམ་པའི་བསམ་པ་ངན་པས་ཉན་པ་སྟེ། བསམ་པ་དེས་ཆོས་ཉན་པའི་སྦྱོར་བ་ཐམས་ཅད་ཉེས་སྤྱོད་དུ་འགྱུར་བའོ། །སྦྱོར་བ་ནི་ཆོས་དང་ཆོས་སྨྲ་བ་ལ་ལོག་པར་བསྒྲུབ་པ་སྟེ།
སེམས་ཀྱིས་མ་མོས་པ་མ་དད་པ་དང༌། ལུས་ཀྱིས་མངོན་དུ་ཕྱག་མི་འཚལ། སྤྱོད་ལམ་མི་སྡོམ་པ་དང༌། དེ་དག་གིས་རྣམ་པར་སྨིན་པས་ངན་སོང་དུ་ལྷུང་བ་དང༌། མྱོང་བ་རྒྱུ་མཐུན་ཚེ་རབས་ཐམས་ཅད་དུ་ཆོས་དང་ཆོས་སྨྲ་བ་དང་མི་འཕྲད་པ་དང༌།
མཐོང་ཆོས་ཚེ་འདི་ཉིད་ཀྱི་བདེ་བ་ལས་ཉམས་པར་འགྱུར་བ་སྟེ། ཡུམ་རྒྱས་པ་ལས། ཤཱ་རིའི་བུས་བཅོམ་ལྡན་འདས་ལ་ཆོས་སྤངས་པའི་རྣམ་པར་སྨིན་པར་ཇི་ཙམ་དུ་འགྱུར་ཞེས་ཞུས་པས།
དེའི་ལུས་ཀྱི་ཚད་མ་གླེང་ཞིག་ཅེས་གསུངས་ནས་མ་གནང་བ་དང༌། ཡང་ཞུས་པས། ཕྱོགས་བཅུའི་འཇིག་རྟེན་རེ་རེར་བསྐལ་པ་དཔག་ཏུ་མེད་པར་དམྱལ་བར་འཚེད་པ་དང༌།
དེ་ནས་ཕྱོགས་བཅུའི་ཡི་དྭགས་དང་དུད་འགྲོར་སྐྱེ་ཞིང་ཐ་ན་མིར་སྐྱེས་ན་ཡང་འོན་པ་དང་ལྐུགས་པ་ལ་སོགས་པར་འགྱུར་རོ། །ཞེས་པ་དང༌། རྒྱུད་བླ་མ་ལས། གང་ཞིག་ཡང་ཡང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང༌།
། ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི། །དེ་ཡང་ཆོས་ཉིད་ངེས་པར་བསམ་པས་མྱུར་དུ་དེ་ལས་ཐར་འགྱུར་གྱི། །གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད།
།ཅེས་སོ། །འབྲས་བུ་ལས་དོན་མ་ཡིན་པ་ནི་ཉན་པའི་ཡོན་ཏན་གྱིས་སེམས་ཁེངས་ཤིང་སྒྲུབ་པ་མི་བྱེད་པར་སྙན་པ་དང་རྙེད་པ་འཚོལ་བའོ། །གསུམ་པ་མཉན་པ་དོན་མེད་པ་ནི་བློའི་མཐུ་ཉིད་མེད་པའམ་ཡོད་ཀྱང་བྱིང་བའི་རྣམ་པར་གཡེང་བས་དང་པོ་ཐོས་པའི་དོན་མི་ཤེས་པ་

དང་༑ ཤེས་ཀྱང་བར་དུ་ལེ་ལོ་ཆེ་སྟེ་བསམ་པས་ཡང་ཡང་མི་སྐྱོང་བ་དང༌། བསྐྱངས་ཀྱང་ཐ་མ་བྱ་བྱེད་སྣ་ཚོགས་ཀྱིས་སྦྱོར་བ་མི་འགྲུབ་པ་ཡིན་པས། ཁྱོད་ཀྱིས་དེ་ལྟར་མི་འགྱུར་བར་གྱིས་ཤིག་ཅེས་བརྗོད་དོ།
།གསུམ་པ་བཤད་ཐབས་ཀྱི་ཡན་ལག་ལ་བཞི་སྟེ། གང་བཤད་པར་བྱ་བའི་ཆོས་ངོས་གཟུང་བ་དང༌། བཤད་པ་འབྱུང་བའི་རྒྱུ་དང༌། བཤད་བྱ་སྒྲའི་ངོ་བོ་དང༌། འཆད་པར་བྱེད་པའི་ཐབས་ཀྱི་མན་ངག་གོ། །།༈ དང་པོ་ནི་བྱེ་བྲག་གཞུང་འདི་དང་འདི་ཡིན་ནོ།
།ཞེས་དམིགས་ཀྱིས་བཀར་ཏེ་གཞུང་དེ་མཛད་པ་པོའི་ཁྱད་པར་དང༌། ཇི་ལྟར་མཛད་པའི་ཚུལ། མཛད་པའི་བསྟན་བཅོས་ཀྱི་རང་བཞིན་ལ་མཚན་གྱི་དོན་དང༌། གཞུང་གི་ཚད་དང་༑ཕྱོགས་གང་དུ་གཏོགས་པ་བསམ་པ་རྣམས་སྐབས་དང་སྦྱར་ཏེ་བཤད་དོ།
། ༈ གཉིས་པ་ལ་གསུམ་ལས་དོན་གྱི་རྒྱུ་ནི། སྔ་མར་སྦྱངས་ཤིང་འདིར་བརྩོན་འགྲུས་ཀྱིས་མཁས་པའི་གསུང་སྒྲོས་ཐོས་པ་དང༌། རྟོགས་པ་ཡོད་པའམ་ཐོས་བསམ་སྒོམ་པའི་ཤེས་རབ་ལས་ཏེ།
རྒྱན་ལས། སེམས་དཔའ་མཆོག་གི་སྟོན་པ་ནི༑ ༑ཆོས་མཆོག་མན་ཆད། ལུང་དང་རྟོགས་ས་བདུན་པ་མན་ཆད།དང་དབང་ས་བརྒྱད་པ་ཡན་ཆད༑འབྱོར་ལས་སའི་རྟོན་པ། ཁ་དང་གཟུགས་དང་ཐམས་ཅད་དང༌།
།ནམ་མཁའ་ལས་ཀྱང་འབྱུང་བ་ཡིན། །ཞེས་སོ།། །།༈ གཉིས་པ་སྒྲའི་རྒྱུ་ནི་ཁོག་པ་ལ་སོགས་པ་སྒྲ་འབྱུང་བའི་གནས་བརྒྱད་བཟང་བ་སྟེ། ཡི་གེའི་མདོ་ལས། ཁོག་པ་མགྲིན་པ་རྐན་དང་ལྕེ།
།སོ་དང་སྤྱི་བོ་སྣ་དང་མཆུ། །ཞེས་སོ། །གསུམ་པ་སྙིང་རྗེས་ཀུན་ནས་བསླངས་པའི་བརྩོན་འགྲུས་ནི་སེམས་ཅན་ཐམས་ཅད་བསྒྲལ་བར་འདོད་པའི་སྙིང་རྗེས་ཆོས་འཆད་པ་

ལ་སྤྲོ་དགའ་དང་བཅས་པ་སྟེ། སྤྱོད་འཇུག་ལས། བརྩོན་གང་དགེ་ལ་སྤྲོ་བའོ། ། ཞེས་སོ།། །།༈ གསུམ་པ་སྒྲའི་ངོ་བོ་ནི། བརྡའ་དག་པ་ཡུལ་སྐད་ངན་པ་སྤངས་པ་སྟེ།དང༌། གངྒཱའི་ཆུ་རྒྱུན་ལྟར་ངག་འབྲེལ་བ་དང༌།
ཚངས་པ་ལྟར།དབྱངས་སྙན་པའོ། །རྒྱན་ལས། རྒྱལ་སྲས་ཚིག་ནི་མི་ཞན་པ། །སྙན་གྱིས་ལེགས་བཤད་གྲགས་པ་དང༌། །ཅི་རིགས་པ་དང་ཟང་ཟིང་མེད། །རན་ཅིང་དེ་བཞིན་ཡངས་པ་ཡིན། །ཞེས་སོ། ། བཞི་པ་མན་ངག་ལ་གསུམ་སྟེ།
བརྗོད་བྱའི་དོན་བསྟན་པ་དང༌། རྗོད་པར་བྱེད་པའི་གཞུང་བཤད་པ་དང༌། བརྒལ་ལན་གྱིས་གཏན་ལ་དབབ་པའོ།། །།༈ དང་པོ་ནི་དོན་གྱི་དངོས་པོ་དགོད་པ་དང༌། དཀྱུས་ཀྱི་ས་བཅད་པ་དང༌། འདི་མན་ཆད་ཀྱི་དོན་ཞེས།
འོག་ནས་རྫོགས་པའི་ངག་བསྡམས་པ་གསུམ་མམ། ཡང་ན་དེ་ཡན་ཆད་བཤད་ཟིན་ནས་ད་འདི་ནས་འཆད་ཅེས་གང་ལས་འོངས་པའི་འབྲེལ་དང་༑ དགོས་པ་འདི་ཡི་དོན་ཞེས་གང་གི་ཕྱིར་བཀོད་པའི་དགོས་པ་དང༌།
གཙོ་བོའི་བརྗོད་བྱ་འདི་ཡིན་ཞེས་གང་བརྗོད་བྱ་ངོས་གཟུང་བའོ།། །།༈ གཉིས་པ་ནི་ཇི་ཙམ་འཆད་པའི་གཞུང་ཉིད་བསྟན་པ་དང༌། ཐེམ་སྦྱོར་གྱི་སྒོ་ནས་ཁྱད་པར་གྱི་གཞི་བཏུལ་བས་ངག་དོན་བླངས་ཏེ་དོགས་སྤོང་གི་སྒོ་ནས་ཁྱད་པར་གྱི་ཆོས་བཤད་པ་དང༌།
ངག་ཚིག་གཉིས་ཀྱི་དངོས་ཤུགས་ལ་བརྗོད་བྱ་ཇི་ལྟར་བསྟན་པའི་ཚུལ་ལོ།། །།༈ གསུམ་པ་ནི་གཞུང་སྔ་མ་དང་ཟློས་པ་དང༌། ལུང་གཞན་དང༌། ཁས་བླངས་དང༌།
རིགས་པ་དང་འགལ་བ་དང་མ་འབྲེལ་ལོ། །ཡང་ཞེས་བསམ་པ་མ་རྟོགས་པའི་རྒོལ་བ་འགོད་པ་དང༌། བརྗོད་བྱ་དང་དགོས་པ་དང་བརྗོད་ཚུལ་ཐ་

དད་པས་མི་ཟློས་ཤིང་འགལ་བ་དང་མ་འབྲེལ་བ་མེད་དོ། །ཞེས་རང་གི་བསམས་པ་གསལ་པོར་སྟོན་པའི་ལན་གཏབ་པ་དང༌། ལུང་རིགས་ཀྱི་ཤེས་བྱེད་དགོད་པའོ༑ ༑ཡང་ན་འཆད་པའི་མན་ངག་རྣམ་བཤད་རིག་པ་ལས། དགོས་པ་བསྡུས་པའི་དོན་བཅས་དང༌།
།ཚིག་དོན་བཅས་དང་མཚམས་སྦྱོར་དང༌། །བརྒལ་ལན་བཅས་ཏེ་བསྙད་པར་བྱ། །ཞེས་པས་དོན་ལྔར་ཡང་བལྟའོ། །བཞི་པ་བཤད་པ་ལ་འཇུག་པའི་ཚུལ་ལ་བཞི་སྟེ། གདུལ་བྱའི་དབང་གིས་བསྡུས་འབྲིང་རྒྱས་པར་བཤད་པ་དང༌།
དགོས་པའི་དབང་གིས་མཚན་ཉིད་གཏན་ལ་དབབ་བྱའམ་བསྒྲུབ་པ་ཉམས་ལེན་དུ་བཤད་པ་དང༌། འབྲེལ་བའི་དབང་གིས་དགག་བསྒྲུབ་ཉེས་སྤོང་དུ་བཤད་པ་དང༌། འཇུག་པའི་དབང་གིས་སྦྱོར་དངོས་རྗེས་གསུམ་དུ་བཤད་པའོ།།
།།༈ དང་པོ་ནི་སྟོན་པས་རྒྱས་འབྲིང་བསྡུས་གསུམ་གསུངས་པ་ལྟ་བུ་སྟེ། རྒྱན་ལས། བསྟན་དང་རྣམ་འབྱེད་ཐེ་ཚོམ་གཅོད། །ལན་མང་བྱེད་དང་ལྡན་པ་ནི།། མགོ་སྨོས་རྣམ་སྤྲོས་གོ་རྣམས་ལ།
།ཞེས་སོ། །གཉིས་པ་ནི་བསྟན་བཅོས་ཁ་ཅིག་ལས་གཉིས་ཀ་འབྱུང་ལ་ཁ་ཅིག་ལས་གང་རུང་རེ་འབྱུང་ངོ༌།། །།༈ གསུམ་པ་ནི་གཟུ་བོའི་བློས་དཔྱད་ནས་གཞན་གྱིས་ཉེས་བཤད་དགག་པ་དང༌། རང་གི་བཤད་པ་དགོད་པ་དང༌།
དེ་ལ་གཞན་གྱིས་རྩོད་པ་སྤང་བའོ། ། མདོ་ལས། དགེ་སློང་དག་གམ་མཁས་རྣམས་ཀྱིས། །བསྲེགས་བཅད་བརྡར་བའི་གསེར་བཞིན་དུ། །ཡོངས་སུ་བརྟགས་ལ་ང་ཡི་བཀའ། །བླང་བར་བྱ་ཡི་གུས་ཕྱིར་མིན༑
༑ཞེས་པ་དང༌། རྒྱུད་བླ་མ་ལས། གང་ཞིག་རྒྱལ་ལས་ཆེས་མཁས་འགའ་ཞིག་འཇིག་རྟེན་འདི་ན་ཡོད་མིན་ཏེ། །མ་ལུས་དེ་ཉིད་མཆོག་ནི་ཀུན་མཁྱེན་གྱིས་

མཁྱེན་གཞན་མིན་པ། །དེ་ཕྱིར་དྲང་སྲོང་རང་ཉིད་ཀྱིས་བཞག་མདོ་སྡེ་གང་ཞིག་དེ་མི་དཀྲུག །ཐུབ་ཚུལ་གཞིག་ཕྱིར་དེ་ནི་དམ་ཆོས་ལ་ཡང་གནོད་པ་བྱེད་པར་འགྱུར༑ ༑ཞེས་སོ། །བཞི་པ་ལ་གསུམ་ལས། སྦྱོར་བ་ནམ་མཁའ་མཛོད་ཀྱི་མདོ་ལས༑
དུལ་བ་དང་ནི་ཞི་བ་དང༌། །གྲོལ་བས་གྲོང་དུ་ཞུགས་ནས་ཀྱང༌། །སེམས་ཅན་གང་དག་ཆོས་འཚོལ་བ། །དེ་ལ་བདག་ཅག་ཆོས་སྟོན་ཏོ། །ཞེས་གདུལ་བྱ་དད་པའི་ཕྱིར། ལུས་ངག་གི་སྤྱོད་ལམ་ཞི་ཞིང་དུལ་བར་བྱ་བ་དང༌།
བཤད་པ་མཐར་ཕྱིན་པར་བྱ་བའི་ཕྱིར་དཀོན་མཆོག་མཆོད་ཅིང་གཟུངས་སྔགས་བྱིན་རླབས་ཅན་གདོན་པ་དང༌། ལོ་ཙཱ་བ་གཙུག་ཏོར་དྲི་མེད་འདོན་སྐད། མཐར་ཐུག་བྱང་ཆུབ་ཐོབ་པར་བྱ་བའི་ཕྱིར་བྱང་ཆུབ་ཏུ་སེམས་བསྐྱེད་དེ།
སྒོ་གསུམ་རྒྱལ་བའི་སྐུ་གསུང་ཐུགས་སུ་བྱིན་གྱིས་བརླབས་ནས་ཆོས་ཀྱི་རྒྱལ་པོ་བདག་སེང་གེའི་ཁྲི་ལ་བཞུགས་པའི་ང་རྒྱལ་བྱ་སྟེ། མཉེན་པ་དང་འཇམ་པ་དང་སྙན་པ་དང༌།
ཡིད་དུ་འོང་བ་ལ་སོགས་པ་གསུང་ཡན་ལག་དྲུག་ཅུས་གདུལ་བྱ་དང་འཚམས་པའི་ཆོས་སྣ་ཚོགས་འབྱུང་བར་བསམ་མོ། །དངོས་གཞི་ཕ་རོལ་ཏུ་ཕྱིན་པ་དྲུག་ལྡན་དུ་བྱ་བ་སྟེ༑ དཔེ་མཁྱུད་མེད་པར་སྟོན་པ་དང༌།
སྒོ་གསུམ་གྱི་ཉེས་སྤྱོད་སྡོམ་པ་དང༌། དཀའ་སྤྱད་བཟོད་པ་དང༌། ཆོས་འཆད་པ་ལ་སྤྲོ་བ་དང༌། སེམས་མ་ཡེངས་པ་དང་༑ ཚིག་དོན་ལ་དཔྱོད་ཅིང་འཆད་པའོ། །རྗེས་ནོངས་པ་བཟོད་པར་གསོལ་བ་དང་༑
དགེ་བ་བསྔོ་བ་དང༌། སྟོང་པའི་རྒྱས་གདབ་པའོ།། །།༈ གཉིས་པ་མཉན་པའི་ཚུལ་གསུམ་སྟེ། ཉན་པ་པོའི་ཁྱད་པར་དང༌། གང་གིས་མཉན་ཐབས་ཀྱི་ཡན་ལག་དང༌། ཇི་ལྟར་མཉན་པའི་ཚུལ་ལོ། །དང་པོ་ནི་བཞི་རྒྱ་པ་ལས།
གཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བྱ་

བར་བརྗོད། །ཅེས་པས་རྟོགས་པར་ནུས་པའི་བློ་གྲོས་དང༌། ཅི་ནས་ཤེས་པར་བྱ་དགོས་སྙམ་པའི་དོན་དུ་གཉེར་བའི་འདུན་པ་དང༌། ཆོས་སྟོན་པ་ལ་ང་རྒྱལ་ལམ་གཡོ་སྒྱུ་མེད་པའི་གུས་པ་དང༌། ཆོས་ནས་ཇི་ལྟར་བྱུང་བ་བཞིན་དུ་བྱ་དགོས་སྙམ་སྟེ་བསྒྲུབ་པར་འདོད་པའི་དད་པ་དང་ལྡན་པ་བཞི་ངེས་པར་དགོས་ཏེ།
གཞན་དུ་ན་ཉན་པའི་བསོད་ནམས་ཙམ་འབྱུང་གི་ཤེས་པ་དང་བྱེད་པ་མི་འབྱུང་བས་སོ།། གཉིས་པ་ཉན་ཐབས་ལ་གསུམ་སྟེ།
ཆོས་དང་སྟོན་པ་ལ་གུས་པར་བྱ་བ་དང༌། གུས་པར་བྱས་ནས་ཆོས་ཇི་ལྟར་ཉན་པ་དང༌། ཉན་ནས་ཐོས་པ་ཆུད་མི་ཟ་བར་བྱ་བའོ།།དང་པོ་ནི་ལུས་དང་སྲོག་ལ་མི་བལྟ་བར་ཆོས་འཚོལ་བ་རྟག་ཏུ་ངུ་ལྟ་བུ་དང༌།
ཐོས་པས་ཆོག་མི་ཤེས་པ་ཚོང་དཔོན་གྱི་བུ་ནོར་བཟང་ལྟ་བུ་དང༌། བླ་མ་གུས་པ་བྱེད་པ་ཁྱེའུ་དཔལ་འབྱུང་གི་བསྟེན་པའི་ཚུལ་ལྟ་བུའི་བསམ་པ་ཕུན་སུམ་ཚོགས་པ་དང༌། ཐ་མ་ཟང་ཟིང་གི་བསྙེན་བཀུར་དང༌།
འབྲིང་ལུས་ངག་གི་རིམ་གྲོ་དང༌། རབ་སྒྲུབ་པར་བྱེད་པ་སྟེ་སྦྱོར་བ་ཕུན་སུམ་ཚོགས་པའི་སྒོ་ནས་སོ།།༈ གཉིས་པ་སྟོན་པ་ལ་སངས་རྒྱས་ཀྱི་འདུ་ཤེས་བཞག་སྟེ་དེས་གསུངས་པའི་ཆོས་དེ་ཤེས་པར་བྱས་ལ་དེ་བདག་ཉིད་བསྒྲུབ་ཅིང༌།
གཞན་ལ་བསྟན་སྙམ་པའི་བསམ་པས་ཉན་པའམ། ཡང་ན་མདོ་ཕལ་པོ་ཆེ་ལས། ཆོས་སྨྲ་བ་ལ་སྨན་པ་དང་༑ ཆོས་ལ་སྨན་དང༌། རང་ལ་ནད་པ་དང༌། ཉམས་སུ་ལེན་པ་ལ་ནད་འཚོ་བའི་འདུ་ཤེས་བཞིས་ཉན་པར་གསུངས་སོ།
།གསུམ་པ་ནི། བླ་མ་བཞུགས་སར་ཕྱིན་ཏེ་མཐུན་རྐྱེན་བསྒྲུབ་པ་སྦྱོར་བ་ཐོས་པའི་རྐྱེན་བསྟན་པ་དང༌། དངོས་གཞི་ཀུན་ཤེས་པའི་བསམ་པ་དང་རྣ་གཏད་དེ་དང་ཡིད་བཏད་དེ་དང༌། སླར་བཀུག་སྟེ་ཉན་པ་དང༌།
རྗེས་ལྟ་བ་དང༌། སེམས་སྒོམ་པ་ལ་སཽགས་པ་ནན་ཏན་ཕུན་སུམ་

ཚོགས་པས་བསྐྱངས་ཏེ། ཁྱིམ་བདག་དཔལ་སྐྱེས་ཀྱི་མདོ་ལས། མཁས་པ་རྣམས་ལ་བརྟེན་པ་ཆུད་མི་ཟ། །འཕགས་པའི་ཚུལ་གྱིས་ལེགས་བཤད་ཆུད་མི་ཟ། ། ཞེས་སོ།། །།༈ གསུམ་པ་ཇི་ལྟར་ཉན་ཚུལ་ལ་སྦྱོར་དངོས་རྗེས་ལས།
སྦྱོར་བ་གུས་པའི་སྤྱོད་ལམ་དང༌། སེམས་བསྐྱེད་པ་དང༌། དགའ་བ་སྒོམ་པའོ། །དངོས་གཞི་ཕ་རོལ་ཏུ་ཕྱིན་པ་དྲུག་ལྡན་དུ་ཉན་ཏེ། གདན་དང་མེ་ཏོག་འབུལ་བ་དང༌། སྒོ་གསུམ་སྡོམ་པ་དང༌། གནོད་པ་བཟོད་པ་དང༌།
ཉན་པ་ལ་སྤྲོ་བ་དང༌། འཆད་པའི་སྒྲ་ལ་སེམས་རྩེ་གཅིག་པ་དང༌། ཚིག་འཛིན་པའི་དོན་དཔྱོད་པའོ། །རྗེས་ནོངས་པ་བཟོད་པར་གསོལ་བ་དང༌། དགེ་བ་བསྔོ་བ་དང་གཏང་རག་གི་ཕྱག་བྱའོ། ། གསུམ་པ་བཤད་ཉན་བྱས་པའི་འབྲས་བུ་ལ་གསུམ་སྟེ།
བཤད་པའི་འབྲས་བུ་དང་༑ ཉན་པའི་འབྲས་བུ་དང༌། དེས་སྐབས་དོན་ལ་སྦྱར་བའོ།། །།༈ དང་པོ་ལ་གསུམ་སྟེ། སྤྱིར་ཆོས་བཤད་པའི་དང༌། ཐར་པ་ཆ་མཐུན་གྱི་དང་༑ བྱེ་བྲག་ཏུ་ཐེག་ཆེན་གྱི་ཆོས་བཤད་པའི་ཕན་ཡོན་ནོ།
།དང་པོ་ནི་ཏིང་ངི་འཛིན་གྱི་རྒྱལ་པོ་ལས། །སུ་དག་སེར་སྣ་མེད་པར་ནི། །ཆོས་ཀྱི་སྦྱིན་པ་མཆོག་སྦྱིན་པ། །དེ་ཡི་ཕན་ཡོན་རྣམ་བཅུ་ནི། །འཇིག་རྟེན་མགོན་པོས་རབ་ཏུ་བཤད།
། ཅེས་པ་དང༌། མིག་ལྡན་མར་མེ་ཡོད་གྱུར་ན། །གཟུགས་རྣམས་མཐོང་བ་ཇི་ལྟ་བར༑ ༑དེ་ནི་དགེ་དང་མི་དགེའི་ཆོས། །ཐོས་པས་རྣམ་པར་ཤེས་པར་འགྱུར། ། ཞེས་སོ།། །།༈ གཉིས་པ་ནི་བྱམས་པ་སེང་གེ་སྒྲས་ཞུས་པའི་མདོ་ལས།
སྟོང་གསུམ་འཇིག་རྟེན་ཁམས་འདི་གསེར་དག་གིས། །ཡོངས་སུ་བཀང་སྟེ་གཞན་ལ་བྱིན་པ་

བས༑ ༑ཚིག་བཞི་ཚིགས་སུ་བཅད་པ་གཅིག་བརྗོད་པའི། །ཆོས་ཀྱི་སྦྱིན་པ་རབ་མཆོག་ཁྱད་པར་འཕགས། །ཞེས་པས་ཟང་ཟིང་གི་སྦྱིན་པ་བས་མཆོག་ཏུ་གྱུར་པ་དང་༑ ཕན་འདོགས་བྱེད་པར་འདོད་པ་དང༌། གང་གིས་གང་གཱའི་བྱེ་སྙེད་སངས་རྒྱས་ཞིང༌།
།རིན་ཆེན་བདུན་གྱིས་ཡོངས་སུ་བཀང་བྱས་ནས། །སྟོན་པ་རྣམས་ལ་མཆོད་པ་བྱས་པ་བས། །འགྲོ་ལ་ཆོས་སྟོན་མཆོད་པ་ཁྱད་པར་འཕགས།།ཞེས་པས་སྟོན་པ་ལ་མཆོད་པ་བླ་ན་མེད་པར་འགྱུར་རོ།
།གསུམ་པ། སྡུད་པ་ལས། བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ།། དེ་ལས་ལངས་ནས་གོས་པ་མེད་པའི་ཆོས་བརྗོད་ཅིང༌། དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། །དགེ་བ་དེ་དང་མཉམ་པ་འཇིག་རྟེན་གསུམ་ན་མེད།།
ཅེས་པ་ལ་སོགས་པ་གསུངས་མོད་ཀྱི་མདོར་བསྡུས་ན་གསུམ་སྟེ། སྐྱེས་བུ་བྱེད་པའི་འབྲས་བུ་གཞན་གྱིས་མ་རྟོགས་པ་རྟོགས་པར་བྱེད་པ་དང༌། རང་གིས་རྟོགས་པ་སྦྱོང་བ་དང་༑
ཐུན་མོང་དུ་བསྟན་པ་གནས་པར་བྱེད་པ་དང༌། རྣམ་པར་སྨིན་པའི་འབྲས་བུ་རྟག་ཏུ་སྐྱེ་བ་དྲན་ཞིང་ཆོས་ཀྱི་བསྒོམ་པའི་ཚུལ་ཤེས། མྱོང་བ་རྒྱུ་མཐུན་གྱི་འབྲས་བུ་གཞན་ལ་ཆོས་སྟོན་པའི་བཤེས་གཉེན་དང༌།
མཐར་གྱིས་ཆོས་ཀྱི་རྒྱལ་པོ་ཉིད་དུ་འགྱུར་བའོ། །གཉིས་པ་ཉན་པའི་འབྲས་བུ་ནི་མདོ་ལས། མ་ཐོས་པ་ལས་ཤེས་མི་འགྱུར། །ཞེས་པ་དང༌། ཐོས་ཉུང་དམུས་ལོང་བསྒོམ་པའི་ཚུལ་མི་ཤེས༑ ༑ཞེས་པ་དང༌།
ཕལ་པོ་ཆེའི་མདོ་ལས། ཐོས་པས་ཆོས་རྣམས་ཤེས་པར་བྱེད༑ ༑ཐོས་པས་སྡིག་ལས་ལྡོག་པར་བྱེད། །ཐོས་པས་དོན་མ་ཡིན་པ་སྤོང༌།། ཐོས་པས་ཤེས་རབ་འཕེལ་བར་བྱེད། །ཤེས་རབ་ཀྱིས་ནི་དོན་རྣམ་སྦྱོང༌།
།དོན་མཐོང་དེ་ནི་བདེ་ཐོབ་འགྱུར། །བདེ་ཐོབ་དེ་ནི་ཡིད་རྣོ་སྟེ། །ཚེ་འདི་ཉིད་ལ་མྱ་ངན་

འདས༑ ༑ཞེས་པ་དང༌། ཤེས་རབ་རྒྱས་བྱེད་པ་ནི་ཐོས་པ་སྟེ། །བསམ་པ་དང་ནི་གཉིས་པོ་ཡོད་གྱུར་ན། །དེ་ཉིད་བསྒོམ་པ་ལ་ནི་རབ་ཏུ་སྦྱར། །དེ་ལ་དངོས་གྲུབ་བླ་ན་མེད་པ་འབྱུང༌། །ཞེས་པ་ལ་སོགས་པ་གསུངས་མོད་ཀྱི་མདོར་བསྡུས་ན།
གསུམ་སྟེ། གཏི་མུག་མེད་པའི་དགེ་བ་ཡིན་པས། ཚོགས་རྒྱ་ཆེན་པོ་རྫོགས་པར་འགྱུར་བ་དང༌། སྒྲོ་འདོགས་བསལ་ནས་ཤེས་རབ་སྐྱེ་བ་དང༌། ཀུན་གྱིས་བསྟོད་ཅིང་བཀུར་བ་ཐོབ་པ་དང༌།
ལམ་བསྒྲུབ་པ་ལ་གཞན་གྱི་དྲིང་མི་འཇོག་པ་གསུམ་གྱིས་ཚེ་འདིར་ཡོན་ཏན་གྱི་ཆོས་ཐོབ་པ་དང༌། རིམ་གྱིས་ཐོས་བསམ་སྒོམ་པ་ལ་འཇུག་པས་མཐར་སངས་རྒྱས་ཐོབ་པའོ། །གསུམ་པ་སྐབས་དོན་ལ་སྦྱར་བ་ནི་རྣམ་བཤད་རིག་པ་ལས།
རས་འདུལ་བ་དང༌། དྲི་མ་ཅན། མི་མཉམ་པ་དང་འདྲ་བ༑ ཉན་པ་པོ་དང༌། གཡེང་བ་དང༌། རྨུགས་པ་དང་སྒྲིབ་པ་ཅན་ཡིན་ལ། ཚོས་རྩི་མི་བཟང་བ་དང་འདྲ་བ་ཉེས་པས་སྤྱད་པའི་ཆོས་ཡིན་ཞིང༌།
རི་མོ་མི་མཁས་པ་དང་འདྲ་བ་ཆོས་སྨྲ་བ་པོ་ཡིན་ནོ། །དེ་ལྟ་བས་ན་ཆོས་ལ་སྐྱོན་མེད་ཁྱོད་དམ་བདག་ལ་སྐྱོན་སྲིད་པས་ཁྱོད་ཀྱིས་ཀྱང་གུས་པར་ཉན་ཅིང་བདག་གིས་ཀྱང་གུས་པར་བཤད་པར་བྱའོ། །ཞེས་པས་ཤེས་ལྡན་དག་དེ་ལྟ་བས་ན་ཁྱོད་ཀྱིས་ཀྱང་སྣོད་ཀྱི་སྐྱོན་རྣམས་སྤངས་ཏེ།
ཆོས་ཐོས་པའི་ཕན་ཡོན་དེ་དག་ཐུགས་ལ་ཞོག་ལ། ཚུལ་དེ་ལྟ་བུས་ལེགས་པར་གསན་པར་མཛོད་ཅིག་དང༌། ཁོ་བོས་ཀྱང་བཤད་པའི་སྐྱོན་དེ་རྣམས་སྤངས་ཏེ་ཕན་ཡོན་དེ་དག་ཡིད་ལ་བཞག་ལ་ཚུལ་དེ་ལྟ་བུས་ལེགས་པར་བཤད་པར་བྱའོ།
།ཞེས་བརྗོད་དོ། །མདོ་སྡེ་ལས། ལེགས་པར་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །ཞེས་སོ།། །།༈ ལས་དང་བྱེད་པ་འབྲས་བུ་ཡིས།།གཞུང་འདིའི་སྐབས་དོན་རྫོགས་པ་

ཡིན༑ ༑བདག་བློ་བྱིས་པའི་སྤྱོད་ཡུལ་བས། །ཉེས་གྱུར་མཁས་རྣམས་བཟོད་པར་གསོལ༑ ༑དེ་ལྟའི་བྱུང་ཚུལ་དོན་གསུམ་ལྡན་པ་འདིས། །གང་ཟག་སྐྱོན་ཡོན་རྟོགས་པས་དྲི་མེད་དང༌། །བླང་དོར་གྱི་དམིགས་པ་ཤེས་པས་འཇུག་ལྡོག་བདེ་བ་དང་༑
༑སྦྱོར་དངོས་རྗེས་གསུམ་ལ་མཁས་པས་ལམ་དུ་འགྱུར་བའོ།། །།༈ བཅུ་ཕྲག་བཅུ་ཚེ་ལོ་བརྒྱ་པའི་དུས་ལ་བདེ་གཤེགས་ཉི་མའི་དཀྱིལ་འཁོར་རྒྱས༑ ༑ཉི་འོད་འདས་ཚེ་ཐུབ་པའི་གསུང་རབ་མ་འདས་པས་གསུང་རབ་བསིལ་ཟེར་བྱེད་པ་ཤར།
།བསིལ་ཟེར་འོད་ཀྱིས་དགྲ་བཅོམ་ཀུ་མུད་ཁ་ཕྱེ་སྟེ། །ཀུ་མུད་ཚལ་ན་ཀླུ་སྒྲུབ་ལ་སོགས་རྒྱལ་སྲས་རྨ་བྱ་རྩོམ་གར་བྱེད། །གར་གྱིས་སྡེ་སྣོད་པདྨོ་གོ་སླ་བར་བྱུང་བས་མཛེས་པའི་སྦྲང་རྩི་སྐྱེད།
།སྦྲང་རྩིའི་རོ་ལ་ལོ་ཙཱ་བས་བསྒྱུར་བས་སོ།། སྙན་པའི་དྲི་ཞིམ་ཕྱོགས་བཅུར་ལྡང༌། །དྲི་རབ་ཞིམ་ལ་བློ་གསལ་འབྲེ་དང་ཕྱྭ་གཙང་ལ་སོགས་ཀྱི་བུང་བ་ལང་ལིང་འཁོར།
།བུང་བའི་དར་དིར་རྩོད་རྩོམ་འཆད་པའི།སྒྲ་ཡིས་བདག་གི་ཚད་མེད་གླང་ཆེན་གཡེང༌། །གླང་ཆེན་མགོ་ལས་གཞན་ལ་ཕན་པར་འབྱུང་བས།ལྷག་བསམ་མྱོས་ཆུའི་ཆར་ཟིལ་འབབ། །ཆར་གྱིས་ལེགས་བཤད་དུ་མ་ལ་བཤད་པས།གླིང་ཕྲན་སྟོང་གི་ཆུ་རྒྱུན་འབེབས།
།ཡན་ལག་བརྒྱད་ལྡན་ཆུ་ལས་ཆོས་འབྱུང་རྒྱ་མཚོ་འཁྲུངས། ། ཡིད་འོང་མཚོ་དེ་བློ་གྲོས་ཀླུ་ཡི་དབང་པོས་སྤྲུལ། །བའི་ཤེས་རབ་ཀྱིས་བྱའོ།། །།༈
ཚ་ཟེར་སོགས་ཀྱིས་ལེགས་མཆོད་རྒྱལ་བ་ཡིས། །གསུང་ཟེར་འདི་བརྩམས་དགེ་བ་ཀུནྡའི་མདོག །བསིལ་ཟེར་འོད་ཀྱིས་ཉོན་མོངས་གདུང་འགྲོ་བའི། བསལ་སྟེ། །འོད་ཟེར་ཕུན་ཚོགས་ཀུན་མཁྱེན་མྱུར་ཐོབ་ཤོག
།ཆོས་བཤད་ཉན་ལ་འཇུག་པ་སྤྱིའི་སྒོ། །ཤཱཀྱའི་དགེ་སློང་སྡེ་སྣོད་འཛིན་པ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོས་སྦྱར་བ། རྫོགས་སོ།། །།

༈ འདིའི་བརྒྱུད་པ་བཅོམ་ལྡན་འདས། བྱམས་པ། ཐོགས་མེད། དབྱིག་གཉེན༑ འཕགས་པ་གྲོལ་སྡེ། བཙུན་པ་གྲོལ་སྡེ། དུལ་བའི་སྡེ། མཆོག་སྡེ། མཁན་པོ་རྣམ་པར་སྣང་མཛད་བཟང་པོ། སེང་གེ་བཟང་པོ། སངས་རྒྱས་ཡེ་ཤེས་ཞབས༑
གུ་ཎ་མི་ཏྲ། རཏྣ་པར་པ་ཏ། གསེར་གླིང་པ། འབུམ་ཕྲག་གསུམ་པ། རྔོག་བློ་ལྡན་ཤེས་རབ། འབྲེ་ཨར། དོལ་པ་རྡོ་རྗེ་དབང་ཕྱུག རྟག་རྡོ་རྗེ་སེང་གེ་རྒྱལ་མཚན། གྲགས་པ་སེང་གེ དེས་བདག་ལའོ།
།སེམས་ཅན་ལ་ཕན་བདེའི་འབྱུང་གནས་སུ་གྱུར་ཅིག འདི་ཉིད་མ་ཕྱི་གཅིག་ལས་མ་རྙེད་ཅིང༌། དེ་ཡང་ཤིན་ཏུ་མ་དག་པས། ཡིག་ནོར་མངོན་གསལ་ཅན་རྣམས་བཅོས། ཆད་དམ་སྙམ་པ་དང༌། དོན་གོ་རྒྱུ་མེད་པ་འགའ་ཞིག་འདུག་པར་རྟགས༷་རེ་བྱས་ཡོད།
སླད་མ་དཔེ་གཞན་འབྱོར་ན་བསྡུར་བཅོས་བྱ་དགོས་སོ།། །།

